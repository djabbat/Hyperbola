<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † წმიდა წერილი - იუდა მოციქულისა წიგნი კათოლიკე</title>
<link rel="shortcut icon" href="../../favicon.ico" />


<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1 dir="ltr"> იუდა მოციქულისა წიგნი კათოლიკე</h1>
<h2>თავი 1</h2>
<p>1. იუდა, იესუ ქრისტეს მონაჲ და ძმაჲ იაკობისი, თქუენ, ღმრთისა მიერ მამისა 
განწმედილთა და იესუ ქრისტეს მიერ დამარხულთა ჩინებულთა, 2. წყალობაჲ თქუენ თანა და 
მშჳდობაჲ და სიყუარული განმრავლდინ.<p>
3. საყუარელნო, ყოველივე სწრაფაჲ ვყავ მიწერად თქუენდა ზოგადისათჳს ცხორებისა. 
ჯერ-მიჩნდა მიწერად თქუენდა და გლოცავ, იღუწიდით ერთ გზის მოცემულისა მისთჳს 
წმიდათა სარწმუნოებისა. 4. რამეთუ შემო-ვინმე-ვიდეს კაცნი, რომელნი პირველვე წერილ 
იყვნეს ამას საშჯელსა, უღმრთონი, რომელნი მადლსა ღმრთისა ჩუენისასა გარდააქცევენ 
არაწმიდებად და მხოლოსა მფლობელსა ღმერთსა და უფალსა ჩუენსა იესუ ქრისტესა 
უარ-ჰყოფენ. 5. მოჴსენებაჲ თქუენი მნებავს, დაღათუ იცით ესე ყოველი, რამეთუ 
ღმერთმან ერთ გზის ერი იგი ქუეყანით ეგჳპტით იჴსნა, ხოლო მეორედ ურწმუნონი იგი 
წარწყმიდნა. 6. ანგელოზნი იგი, რომელთა-იგი არა დაიმარხეს თჳსი იგი სამთავროჲ, 
არამედ დაუტევეს სამკჳდრებელი მათი სასჯელად დიდისა მის დღისა საკრველებითა მით 
სამარადისოჲთა, წყუდიადსა ქუეშე დაჰმარხნა. 7. ვითარცა სოდომოჲ და გომოროჲ და 
გარემოჲს მათსა ქალაქები იგი, რომელნი მათდავე სახედ ისიძვიდეს და მიდევნებულ 
იყვნეს შედგომად ჴორცსა უცხოსა, წინა სხენან სახედ, ცეცხლისა საუკუნოჲსა სასჯელი 
მიუღებიეს. 8. ეგრეთვე მსგავსად ესენიცა საჩუენებელსა იხილვენ, ჴორცთა შეიბილწებენ, 
უფლებათა შეურაცხჰყოფენ, დიდებათა ჰგმობენ. 9. ხოლო მიქაელ მთავარანგელოზი ოდეს-იგი 
ეშმაკსა მას ეშჯოდა და ეტყოდა მოსეს ჴორცთათჳს, ვერ იკადრა საშჯელი გმობისაჲ 
მოწევნად მის ზედა, არამედ ჰრქუა: შეგრისხენინ შენ უფალმან! 10. გარნა ესენი, 
რაოდენი არა იციან, ჰგმობენ და რავდენი ვითარცა პირუტყუთა ბუნებით იციან, მათ შინა 
განიხრწნებიან. 11. ვაჲ მათდა, რამეთუ გზასა მას კაენისა ვლენან და საცთურსა მას 
ბალამის სასყიდლისასა აღერინეს და ცილობითა მით კორესითა წარწყმდეს.<p>
12. ესენი არიან, რომელნი სიყვარულთა მათ თქუენთა შებილწებულნი თანა-შეგცხრებიან და 
უშიშად თავთა თჳსთა ჰმწყსიან. ღრუბელნი ურწყულნი, ქარისაგან მიმოტაცებულნი, ხენი 
ზამთრისანი უნაყოფონი, ორ გზის მომწყდარნი, ძირითურთ მოფხურილნი, 13. ღელვანი 
ზღჳსანი განძჳნებულნი, რომელნი პერად აღაფრქუევენ თავისა თჳსისათჳს სირცხჳლსა, 
ვარსკულავნი ცთომილნი, რომელთათჳს წყუდიადი იგი ბნელისაჲ საუკუნოდ დამარხულ არს. 
14. წინაწარმეტყუელა მათთჳს მეშჳდემან ადამისითგან ენუქ და თქუა: აჰა ესერა, მოვიდა 
უფალი ბევრეულითა წმიდათა მისთაჲთა. 15. ყოფად სასჯელისა ყოვლისათჳსვე და მხილებად 
ყოველთა უღმრთოთა მათთა ყოველთათჳს საქმეთა უღმრთოებისა მათისათა, რომელ 
ურჩულოებდეს და ყოვეთათჳს სიტყუათა ფიცხელთა, რომელთა იტყოდეს მისთჳს ცოდვილნი 
უღმრთონი. 16. ესენი არიან მდრტჳნავნი, მაბრალობელნი, გულის თქუმისაებრ თჳსისა 
მავალნი, და პირი მათი იტყჳს გარდარეულსა. თუალთ აღებენ პირსა სარგებელისა 
მიზეზითა. 17. ხოლო თქუენ, საყუარელნო, მოიჴსენენით სიტყუანი იგი, წინაწარ თქმულნი 
მოციქულთა მიერ უფლისა ჩუენისა იესუ ქრისტესთა. 18. რამეთუ გეტყოდეს თქუენ, 
ვითარმედ უკუანაჲსკნელთა ჟამთა იყვნენ მოკიცხარნი გულის თქუმისაებრ თჳსისა მავალნი 
უღმრთოჲსა. 19. ესენი არიან, რომელნი განიშორებენ თავთა თჳსთა მშჳნვიერნი, რომელთა 
სულ არა აქუს. 20. ხოლო თქუენ, საყუარელნო, წმიდასა მას სარწმუნოებასა თქუენსა ზედა 
აღაშენებდით თავთა თქუენთა, სულითა წმიდითა ილოცევდით. 21. თავნი თქუენნი 
სიყუარულითა ღმრთისაჲთა დაიცვენით და მოელოდეთ წყალობასა უფლისა ჩუენისა იესუ 
ქრისტესა ცხორებად. 22. რომელთამე სწყალობდით შეუორგულებელად, 23. და რომელთამე 
იჴსნიდით შიშითა და ვითარცა ცეცხლისაგან გამოიტაცებდით. გძულდინ ჴორცთაგანცა 
შეგინებული იგი სამოსელი.<p>
24. ხოლო რომელი-იგი შემძლებელ არს დამარხვად თქუენდა შეუცოდებელად და დადგინებად 
წინაშე დიდებისა თჳსისა უბიწოთა სიხარულით. 25. მხოლოსა ბრძენსა ღმერთსა მაცხოვარსა 
ჩუენსა, დიდებაჲ და სიმდიდრე, სიმტკიცე და ჴელმწიფებაჲ უწინარეს ყოველთა საუკუნეთა 
და აწ და უკუნითი უკუნისამდე. ამინ.</p>
<p>
&nbsp;</p>
<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>