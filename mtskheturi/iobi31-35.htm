<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - წიგნი იობისაჲ (31-35 თავები)</title>
<link rel="shortcut icon" href="../../favicon.ico" />


<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>წიგნი იობისაჲ<br>
</h1>
<h2>31</h2>
<p>1. აღთქმაჲ აღუთქუ თუალთა ჩემთა და არა გულისჴმა-ვყო ქალწულსა ზედა. </p>
<p>2. და გან-რა-უყო უფალმან ზეგარდამო და სამკჳდრებელი უნაკლულოჲ მაღლით გამო. </p>
<p>3. ვაჲ წარწყმედასა ცრუსასა და უცხოსა საქმესა, რომელნი იქმან უსჯულოებასა. </p>
<p>4. ანუ არა თავადმან იხილნეს გზანი ჩემნი და ყოველნი გზანი ჩემნი აღრაცხნეს? </p>
<p>5. უკუეთუ სრულ ვიყავ მე მლაღობელთა თანა, გინათუ ისწრაფა ფერჴმან ჩემმან 
ზაკუასა? </p>
<p>6. რამეთუ ვდეგ უღელსა ზედა მართალსა, და იცის უფალმან უმანკოებაჲ ჩემი. </p>
<p>7. უკუეთუ გარდა-სადა-აქცია ფერჴმან ჩემმან გზისაგან მისისა, გინათუ მისდევდა 
თუალთა ჩემთა გული ჩემი, ანუ თუ ჴელითა ჩემითა შევახე ქრთამსა? </p>
<p>8. მითესავსმცა და სხუანი ჭამენ, და უძირომცა ვარ ქუეყანასა ზედა. </p>
<p>9. უკეთუ მისდევდა გული ჩემი ცოლსა სხჳსასა, ანუ თუ და-სადა-ვჯედ მზირად კართა 
მისთა? </p>
<p>10. სათნომცა ეყოფის ცოლიცა ჩემი სხუათა და ყრმანი ჩემნი დამდაბლდენ, </p>
<p>11. რამეთუ გულისწყრომაჲ რისხვისაჲ არს დაუპყრობელი შეგინებაჲ ქმრისცოლისაჲ. </p>
<p>12. რამეთუ ცეცხლი არს აღგზებული ყოვლით კერძოვე, ვიდრეცა ვიდეს, რამეთუ, 
რომელმან თუალ-აგნეს ქალწულსა, ძირითურთ წარწყმიდა, </p>
<p>13. ანუ თუ ვდრიკე სასჯელი მონისა ჩემისაჲ და მჴევლისა ჩემისაჲ, იშჯიედ რაჲ ჩემ 
წინაშე? </p>
<p>14. რაჲმე ვყო, უკუეთუ განკითხვასა ჩემსა ჰყოფდეს უფალი? გინათუ მოხედვას 
ჰყოფდეს, რაჲმე სიტყუა-უგო? </p>
<p>15. ანუ არა, ვითარცა მე, ეგრეცა იგინი იყუნეს საშოსა შინა? ვიყუენით მასვე შინა 
მუცელსა. </p>
<p>16. უძლურთა, ოდეს სადა რაჲ უჴმდა, არარაჲ დააკლდა, და თუალნი ქურივთანი არა 
დავაურვენ. </p>
<p>17. აღვიღე პური ჩემი, ვჭამე მარტომან და ობოლსა არა ვეც, </p>
<p>18. რამეთუ სიჭაბუკითგან ჩემით ვზრდი მათ, ვითარცა მამაჲ და დედის მუცლითგან 
უძღოდე მათ. </p>
<p>19. ანუ თუ უგულებელს-ვყავ შიშუელი და დავრდომილი და არა შევმოსე? </p>
<p>20. უძლურნი მაკურთხევდეს მე, რამეთუ ნარისუევითა ტარიგთა ჩემთათა განტფებოდეს 
ბჭენი მათნი. </p>
<p>21. ანუ გან-სადა-ვირთხ ობოლსა ზედა ჴელი ჩემი გულპყრობით, ვითარმედ მრავალი 
შეწევნაჲ არს ჩემ თანა? </p>
<p>22. წარ-მცა-ვარდების მკლავი ჩემი მჴრითგან, და ჴელი ჩემი იდაყჳთგან შეიმუსრენ,
</p>
<p>23. რამეთუ შიშსა უფლისასა შევეპყარ მე, და სიტყუათა მისთა ვერ დაუთმო. </p>
<p>24. გინათუ დავფალ ოქროჲ ჩემი მიწასა ქუეშე, ანუ ანთრაკთა პატიოსანთა ვესევდ?
</p>
<p>25. ანუ თუ ვიხარებდ დიდძალსა ზედა სიმდიდრესა ჩემსა, ანუ ურიცხუთა ზედა დავსდევ 
ჴელი ჩემი? </p>
<p>26. ანუ ვხედევდ მზესა აღმოსავალსა და დამავალსა, მთუარესა აღსავსესა და 
მოკლებულსა? </p>
<p>27. რამეთუ არა ამათ ზედა არს, ანუ თუ სცთა სადა იდუმალ გული ჩემი, ანუ თუ ჴელი 
ჩემი დავიდევ პირსა ჩემსა და ვაკოცე? </p>
<p>28. და ესეცამცა უსჯულოებად დიდად შემერაცხების, რამეთუ ვტყუე წინაშე უფლისა 
მაღლისა. </p>
<p>29. ანუ თუ მომცხრებოდა მე დაცემაჲ მტერთა ჩემთაჲ და თქუა გულმან ჩემმან: ვაშა?
</p>
<p>30. ესმისმცა ყურთა ჩემთა წყევაჲ ჩემი, სათხრობელმცა ვარ ერისაგან ძჳრ-ძჳრად.
</p>
<p>31. უკუეთუმცა მრავალგზის თქუეს სადამე მჴევალთა ჩემთა: ვინ მომცეს ჩუენ 
ჴორცთაგან მისთა განძღებად? რამეთუ ფრიად ტკბილ ვიყავ მე. </p>
<p>32. გარეშე უცხოჲ არა სადა დაადგრა სახლსა ჩემსა და კარი ჩემი ყოვლისათჳს 
მომავალისა განღებულ იყო. </p>
<p>33. გინათუ ვცოდე სადამე არა ნებსით და დავმალე ცოდვა ჩემი? </p>
<p>34. რამეთუ არა შევიკდიმე სიმრავლესა წინაშე ერისასა, ვითარმცა არა აღვიარე 
წინაშე [!] მათსა, ანუ თუ უძლური განუტევე განსლვად წიაღითა ცალიერითა? </p>
<p>35. ვინმცა მასმინა მე ესე? რამეთუ ჴელისათჳს უფლისა მე შენდა ჴელითწერილი თუ 
ვისიმე მაქუნდა, </p>
<p>36. მჴართა ჩემთა ზედა დავიდევ, ვითარცა გჳრგჳნი და აღმოვიკითხე. </p>
<p>37. და განვხეთქე იგი და მივსცი. და არარაჲ მოვიღო თანამდებისაგან. </p>
<p>38. არცა ქუეყანამან სადამე სულთ-ითქუნა ჩემ ზედა, ანუ თუ ორნატნი მისნი ტიროდეს 
ერთბამად? </p>
<p>39. გინა თუ ძალი მისი შევჭამე მარტომან, ანუ თუ და-ვისი-ვიპყარ ქუეყანაჲ, და 
სული მის უფლისა ქუეყანისაჲ შევაწუხე? </p>
<p>40. იფქლისა წილმცა აღმომიცენდების ჯინჭარი და ქრთილისა წილ მაყუალი. </p>
<h2>32</h2>
<p>1. და დასცხრა იობ სიტყუად მათგან. დასცხრეს სამნიცა იგი მეგობარნი მისნი 
სიტყჳს-გებად იობისა, რამეთუ იყო იობ მართალ წინაშე მათსა. </p>
<p>2. განრისხნა ელიუს ბარაქეელისი ბუზელი, ნათესავისაგან არამისა, ევსიტელთა 
სოფლისა. განურისხნა იობს ფრიად, რამეთუ გამოიჩინებდა თავსა მართლად წინაშე უფლისა.
</p>
<p>3. და სამთა მათცა ზედა მეგობართა მისთა განრისხნა ფრიად, რამეთუ ვერ უძლეს 
სიტყჳს-მიგებად იობისა და შეჰრაცხეს იგი, ვითარცა უღვთოჲ. </p>
<p>4. ხოლო ელიუს დაითმენდა სიტყჳს-მიგებად იობისა, რამეთუ უხუცეს მისსა იყვნეს 
დღითა. ბ </p>
<p>5. და იხილა ელიუს, რამეთუ არა იყო სიტყჳს-გებაჲ პირისაგან სამთა მათ კაცთასა, 
და განურისხნა მათ გულისწყრომით. </p>
<p>6. მიუგო ელიუს ბარაქეელისამან ბუზელმან და ჰრქუა: უჭაბუკეს ვარ მე თქუენსა 
ჟამითა, ხოლო თქუენ მოხუცებულნი ხართ. ამისთჳს დავდუმენ და მეშინოდა თხრობად 
თქუენდა სწავლულებისა ჩემისა. </p>
<p>7. და ვთქუ, ვითარმედ: ჟამი სამე არს, რომელი იტყჳნ, და მრავლისა წლისათა იციან 
სიბრძნე. </p>
<p>8. არამედ სული ვიდრემე არს კაცთა შორის, და იგი სული ყოვლისა მპყრობელისა არს, 
რომელი ასწავებს მათ. </p>
<p>9. არა თუ მრავლისა ჟამისანი არიან ბრძენ, არცა ბრძენთა იციან სამართალი. </p>
<p>10. ამისთჳს ვთქუ: ისმინეთ ჩემი და გითხრა თქუენ, რავდენი-რაჲ ვიცი. </p>
<p>11. და ყურად-იხუენით სიტყუანი ჩემნი, ისმინოთ თუ თქუენ, ვიდრემდე განიკითხნეთ 
სიტყუანი, და ვიდრე თქუენდამდე გულისჴმა-ვყო. </p>
<p>12. და, აჰა, ესერა, არა ვინ არს იობისა მამხილებელ და სიტყჳს-მიმგებელ სიტყუათა 
მისთა წილ თქუენგანი, </p>
<p>13. რათა არა სთქუათ: ვპოეთ სიბრძნე, შე-რაჲ-ვეძინენით უფალსა. </p>
<p>14. და კაცსა უტევეთ სიტყუად ესევითართა სიტყუათა. </p>
<p>15. შეძრწუნდეს და არღარა მიუგეს მას. და დააცადნეს მათგან სიტყუანი. </p>
<p>16. დადუმნეს და არღარა იტყოდეს, დადგეს და არა რაჲ მიუგეს. </p>
<p>17. მიუგო ელიუს და ჰრქუა: მერმე ვიტყოდივე, </p>
<p>18. რამეთუ სავსე ვარ სიტყჳთა, განვსთქდები სულითა მუცლისათა, </p>
<p>19. ხოლო მუცელი ჩემი, ვითარცა თხიერი ტკბილითა სავსე შეკრული, და ვითარცა 
საბერველი მჭედლისაჲ რაჲ განსთქდებინ. </p>
<p>20. ვიტყოდი, რათა განვისუენო და აღვახუნე ბაგენი ჩემნი. </p>
<p>21. კაცისა არა შევირცხჳნო, არცაღა ჴორციელისა შევიკდიმო, </p>
<p>22. რამეთუ არა ვიცი თუალთ-ღებაჲ პირისაჲ, უკუეთუ არა, მეცა მღილთა შემჭამონ.
</p>
<h2>33</h2>
<p>1. არა ხოლო ეგრე, არამედ ისმინენ, იობ, სიტყუანი ჩემნი. ყურად-იხუენ თქმულნი 
ჩემნი. </p>
<p>2. აჰა, ესერა, აღვაღე პირი ჩემი და იტყოდეს ენაჲ ჩემი, წმიდა არს გული ჩემი 
სიტყუათაგან, და გულისჴმის-ყოფამან ბაგეთა ჩემთამან წმიდად ცნას. </p>
<p>4. სული საღმრთოჲ არს, რომელმან შემქმნა მე და სული ყოვლისა მპყრობელისაჲ, 
რომელი მასწავებს მე. </p>
<p>5. უკუეთუ ძალ-გიც, მომიგეთ მე სიტყუაჲ ამას ზედა, უკუეთუ არა, დამითმეთ მე. </p>
<p>6. დადეგ შენ ჩემდამო და მე შენდამი. თიჴისაგან შექმნილ ვართ მეცა და შენცა, 
მისვე თიჴისაგან დაბადებულ ვართ. </p>
<p>7. არა შიშმან ჩემმან შეგაძრწუნოს შენ, არცა ჴელმან ჩემმან დაგამძიმოს შენ. </p>
<p>8. ვითარმედ სთქუ ყურთა ჩემთა, ჴმაჲ სიტყუათა შენთაჲ მესმა. </p>
<p>9. რამეთუ იტყჳ: წმიდაჲ ვარი მე, და არა რაჲ მიცოდავს მე, უბრალო ვარ მე 
საქმითა, არა რაჲ უსჯულოჲ მიქმნიეს. </p>
<p>10. ბრალი ჩემ ზედა პოვა და შემრაცხა მე, ვითარცა მტუერი. </p>
<p>11. დაასხნა ჴუნდსა შინა ფერჴნი ჩემნი. დამიმარხნა ყოველნი გზანი ჩემნი. </p>
<p>12. რამეთუ აწ სთქუა: უკუეთუ მართალ ვარი მე და არა ისმინა? რამეთუ საუკუნე არს, 
რომელ-იგი კაცთა ზედა არს. </p>
<p>13. და იტყჳ: რასათჳს სასჯელისა ჩემისა სიტყუანი არა ისმინნა? </p>
<p>14. ერთჯერღა თქუა უფალმან, ხოლო მეორედ ჩუენებით, </p>
<p>15. ანუ სწავლასა ღამისასა, ვითარ-იგი მას ჟამსა დაეცის კაცთა ზედა ბოროტი შიში 
ძილსა შინა, საწოლსა ზედა. </p>
<p>16. მაშინ გამოაცხადნეს გონებანი კაცთანი, სახითა შიშისაჲთა ესევითარითა შეაშინა 
იგინი, </p>
<p>17. რათა მოაქციოს კაცი სიცრუვისაგან, და ჴორცნი მისნი დაცემისაგან იჴსნნა </p>
<p>18. და ჰრიდა სულსა მისსა სიკუდილისაგან, რათა არა დაეცეს იგი ბრძოლასა შინა.
</p>
<p>19. მერმე კუალად ამხილა მას სნეულებითა სარეცელთა ზედა. და სიმრავლე ძუალთა 
მისთა დააბუშვა, </p>
<p>20. უკუეთუ საჭმელი საზრდელისა ვერ ჴელ-ეწიფების მიღებად და სულსა მისსა 
საზრდელისა გული უთქმიდეს, </p>
<p>21. ვიდრემდე დალპენ ჴორცნი მისნი და გამოაჩინნეს ძუალნი მისნი ცუდნი. </p>
<p>22. მიეახლა სული მისი სიკუდილსა და ცხორებაჲ მისი ჯოჯოხეთსა. </p>
<p>23. იყვნენღა თუ ათასნი ანგელოზნი მაკუდინებელნი, ერთმანცა მათგანმან ვერ წყლას 
იგი. </p>
<p>24. უკუეთუ ცნას გულითა თჳსითა მოქცევად უფლისა, და უთხრას კაცსა ბრალი თჳსი, და 
გონებაჲ თჳსი აჩუენოს და თავს-იდვას, რათა არა შევარდეს იგი სიკუდილსა. </p>
<p>25. და განაახლნეს ჴორცნი მისნი, ვითარცა საგოზლითა კედელი, და ძუალნი მისნი 
აღავსნეს ტჳნითა. და მოაჩჩუნეს სხეულნი მისნი, ვითარცა ყრმისა ჩჩჳლისანი, და კუალად 
მოაგოს იგი განმამაკაცებული კაცთა შორის. </p>
<p>26. ილოცოს უფლისა მიმართ, და შეისმინოს მისი, და შევიდეს იგი მხიარულითა პირითა 
აღსაარებით, და მიაგოს კაცთა სიმართლე. </p>
<p>27. მაშინ აბრალებდეს კაცი თჳთ თავსა თჳსსა და იტყოდის: რასა-ესე ვიქმოდე, და 
არა, ვითარ-იგი ვღირდი, მტანჯა მე, რავდენ-იგი შევსცოდე. </p>
<p>28. იჴსენ სული ჩემი, რათა არა შევიდეს განსარყუნელად, და ცხორებამან ჩემმან 
ნათელი იხილოს, </p>
<p>29. აჰა, ესერა, ყოველი ესე უქმნიეს ძლიერსა მას, სამი გზაჲ არს კაცისა თანა,
</p>
<p>30. არამედ იჴსნა სული ჩემი სიკუდილისაგან, რათა ცხორებაჲ ჩემი ნათელსა შინა 
აქებდეს მას. </p>
<p>31. ყურად-იღე, იობ, და ისმინე ჩემი. დადუმენ და მე ვიტყოდე: </p>
<p>32. უკუეთუ არიან სიტყუანი, მომიგე მე, იტყოდე, მნებავს განმართლებაჲ შენი! </p>
<p>33. უკუეთუ არა, შენ ისმინე ჩემი, დადუმენ და მე გასწაო შენ სიბრძნე. </p>
<h2>34</h2>
<p>1. მიუგო ელიუს და ჰრქუა: </p>
<p>2. ისმინეთ ჩემი ბრძენთა, რომელნი მეცნიერნი ხართ. </p>
<p>3. ყურად-იღეთ, რამეთუ სასმენელმან სიტყუანი განიკითხნის, და სასამან გემოჲ 
იხილის ჭამადთაჲ. </p>
<p>4. საშჯელი გამოვიძიოთ თავისა თჳსისა, და ვცნათ შორის ურთიერთას, რაჲ-იგი კეთილ,
</p>
<p>5. რამეთუ თქუა იობ, ვითარმედ: მართალ ვარო. უფალმან თანაწარმხადა მე სამართალი 
ჩემი, </p>
<p>6. ეცრუვა სასწაულსა ჩემსა, რომლითა გამწონნა ისარნი ჩემნი თჳნიერ ცოდვისა. </p>
<p>7. ვინ არს კაცი, ვითარ იობ, რომელი სუამს შეურაცხებასა ვითარცა წყალსა? </p>
<p>8. არა რაჲ უცოდავს, არცა უღმრთოობაჲ რაჲ უქმნიეს, არცა გზასა ზიარებულ არს 
მოქმედთა თანა უსჯულოებისათა და მისრულ უღმრთოთა თანა? </p>
<p>9. ნუ იტყჳ, ვითარმედ: არა იყოს მოხედვაჲ კაცისაჲ და მოხედვაჲ მათი უფლისა 
მიმართ. </p>
<p>10. ამისთჳს გულითა სიბრძნის-მყოფელთა, გულითა ისმინეთ ჩემი. ნუ იყოფინ ჩუენდა 
წინაშე უფლისა უღმრთო-ყოფაჲ და წინაშე ყოვლისა მპყრობელისა ქცევაჲ სამართლისაჲ, </p>
<p>11. არამედ მიაგენ კაცსა, ვითარცა იქმს კაცად-კაცადი მათი და ალაგთა ზედა, 
კაცისათა პოვოს იგი. </p>
<p>12. ანუ ჰგონებ უფალსა უჯეროჲს-მოქმედ? ანუ ყოვლისა მპყრობელმან განდრიკოს 
სასჯელი? </p>
<p>13. რომელმან შექმნა ქუეყანაჲ. ვინ არს, რომელმან შექმნა ცასა ქუეშე და ყოველი, 
რაჲ არს მას შინა? </p>
<p>14. უკუეთუ უნდეს შეპყრობად. და სულისა მის თანა დაყენებად, </p>
<p>15. აღესრულოს ყოველი ჴორციელი ერთბამად და ყოველი კაცი მიწად მიიქცეს, ვინაცა 
დაებადა. </p>
<p>16. უკუეთუ არა ისწავებ, ისმინე ესე და ყურად-იღე ჴმაჲ სიტყუათა ჩემთა, </p>
<p>17. უკუეთუ შენ მოძულე უსჯულოჲსაჲ და მომსრველი უკეთურებისაჲ, საუკუნო არს 
მართალი. უღმრთო არს, </p>
<p>18. რომელმან ჰრქუას მეფესა: უსჯულოსა იქმ, უღმრთო არიან, რომელთა მთავართა 
პირისათჳს არა შეიკდიმონ, </p>
<p>19. და პატიოსანთა, არცა იცის პატივის-პყრობაჲ დიდთაჲ და თუალთ-ღებაჲ პირთა 
მათთაჲ. </p>
<p>20. ცუდი და ამაოჲ შეემთხჳოს მათ. ღაღადებაჲ იგი და მორცხჳნებაჲ კაცისაჲ, რამეთუ 
უსჯულოდ გარდააქცევდეს უძლურთა, </p>
<p>21. რამეთუ იგი თავადი არს, რომელი ხედავს საქმესა კაცთასა, და არა დაავიწყდა 
მას, რასა-იგი იქმან. </p>
<p>22. არცა იყოს ადგილი დაფარვად მოქმედთა უსჯულოებისათა, </p>
<p>23. რამეთუ არღარა განმამაკაცნეს, რამეთუ უფალი ყოველსა ხედავს, </p>
<p>24. რომელი წარეწევის გამოუკულეველთა დიდებულთა და საკჳრველთა, რომელთა არა არს 
რიცხჳ, </p>
<p>25. რომელმან იცნის საქმენი მათნი და გარდააქციოს ღამე, და დაამდაბლნეს. </p>
<p>26. დაშრიტნა უღმრთონი, და სახილველ წინაშე მტერთა მათთა იქმნნეს. </p>
<p>27. რამეთუ გარდაჰჴდეს სჯულისაგან ღმრთისა, და სამართალნი მისნი ვერ იცნნეს 
ყოფად. </p>
<p>28. და მოაწია მათ ზედა ღაღადებაჲ გლახაკთა, და ჴმაჲ დავრდომილთა ისმინოს. </p>
<p>29. და მან თავადმან დუმილი მოსცეს, და ვინმე დასაჯოს? დაიფაროს პირი, და ვინმე 
იხილოს იგი? და თესლთათჳს და კაცისათჳს ერთბამად. </p>
<p>30. მეუფებს კაცი ორგული სიძნელისაგან ერისა, </p>
<p>31. რამეთუ რომელმა ჰრქუას ძლიერსა: მოვიღე და არა ვიჴუთე თჳნიერ თავისა ჩემისა.
</p>
<p>32. ვიხილო, ხოლო შენ მიჩუენე მე, უკუეთუ სიცრუე რაჲმე ვქმენ, არღარა შევსძინო.
</p>
<p>33. ნუ შენგან მოიზღოს იგი? რამეთუ განიშორე და შენ მო-ვე-ელი, და არა მე და, 
რაჲ-იგი სცან, იტყოდე. </p>
<p>34. ამისთჳს გონიერთა გულითა თქჳან ესე, ხოლო კაცმან ბრძენმან ისმინა სიტყუაჲ 
ჩემი. </p>
<p>35. ხოლო იობ არა გულისჴმის-ყოფით იტყოდა და სიტყუანი მისნი არა მეცნიერებით 
იყვნეს. </p>
<p>36. არა აგრე, არამედ ისწავე, იობ. ნუღარა ჰყოფ სიტყჳს-გებასა, ვითარცა უგნურნი,
</p>
<p>37. რათა არა შევძინოთ ცოდვასა ჩუენსა ზედა ცოდვაჲ. და უსჯულოებად შემერაცხოს 
ჩუენ ფრიად, რაჲ ვიტყოდით ჩუენ წინაშე ღმრთისა. </p>
<h2>35</h2>
<p>1. მიუგო ელიუს და ჰრქუა: </p>
<p>2. რასათჳს ესრეთ განიზრახე სასჯელსა შინა? შენ ვინ ხარ, სთქუ, ვითარმედ: მართალ 
ვარ წინაშე უფლისა? </p>
<p>3. ანუ ესემე სთქუა: ერთვე ვცოდე, აწ რა ვყო? </p>
<p>4. მე მოგიგო შენ სიტყუაჲ და სამთა მაგათ მეგობართა შენთა. </p>
<p>5. აღიხილენ ზეცად და იხილენ და განიცადენ ღრუბელნი, რავდენ მაღალ არიან შენგან.
</p>
<p>6. უკუეთუ სცოდე, აწ რაჲ ჰყო? ანუ თუ ფრიად უსჯულოებაჲ გიქმნიეს, რაჲ 
ჴელ-გეწიფების ყოფად? </p>
<p>7. ღაღათუ მართალ ხარ, რაჲმე მისცე მას? ანუ რამე მიიღოს ჴელთაგან შენთა? </p>
<p>8. კაცისა მსგავსისა შენისაებრ უსჯულოებაჲ შენი და ძისაგან კაცისა სიმართლე 
შენი. </p>
<p>9. სიმრავლისაგან ცილისწამებისა ღაღადებდენ და ვალალებდენ მკლავისა მაგრისაგან 
მრავალთასა. </p>
<p>10. და არა თქუან: სადა არს ღმერთი, რომელმან შემქმნა მე, რომელმან დააწესნა 
საცონი ღამისანი, </p>
<p>11. რომელმან გამომარჩია მე ოთხფერჴთაგან ქუეყანისათა და მფრინველთაგან ცისათა.
</p>
<p>12. მუნ ღაღადებდენ და არა ისმინოს მათი და გინებისაგან უკეთურთასა, </p>
<p>13. რამეთუ უჯერო არს. ჰნევას ხილვად უფალსა, რამეთუ თავადი ყოვლისა მპყრობელი 
მსტუარ არს მოქმედთა უსჯულოებისათა და მიჴსნნეს ჩუენ. </p>
<p>14. ესაჯეღა წინაშე მისსა, უკუეთუ ვითარ შეუძლო ქებად მისა, რავდენ-იგი არს. </p>
<p>15. და აწ არა ვინ არს, რომელმანცა მოხედა რისხვასა მისსა, და არა ცნა იგი ფრიად 
შეცოდებითა მით. და იობ ამაოდ აღაღო პირი მისი და უცნობელებით სიტყუათა დაამძიმებს.</p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>