<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - ფსალმუნნი დავითისა (61-80)</title>
<link rel="shortcut icon" href="../../favicon.ico" />

<META http-equiv=Content-Language content=ka>
<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>დავით წინასწარმეტყველისა მიერ ქებაჲ </h1>
<h2>61</h2>
<p><b>1. დასასრულსა, იდითუმისთჳს, ფსალმუნი დავითისი </b></p>
<p>2. ანუ არა ღმერთსავე დაემორჩილოსა სული ჩემი? რამეთუ მის მიერ არს ცხორებაჲ 
ჩემი. </p>
<p>3. და რამეთუ იგი არს ღმერთი ჩემი და მაცხოვარი ჩემი, და მე არა შევირყიო უფროს.
</p>
<p>4. ვიდრემდის დაესხმით კაცთა ზედა და მოჰკლავთ თქუენ ყოველნი, ვითარცა კედელსა 
მიდრეკილსა და ღობესა დაჭენებულსა? </p>
<p>5. ხოლო პატივისა ჩემისა იზრახეს განშორებაჲ და რბიოდეს წყურილით; პირითა მათითა 
აკუეთხევდეს და გულითა მათითა სწყევდეს. </p>
<p>6. გარნა ღმერთსა დაემორჩილე, სულო ჩემო, რამეთუ მის მიერ არს თმენა ჩემი, </p>
<p>7. და რამეთუ იგი არს ღმერთი ჩემი და მაცხოვარი ჩემი, შესავედრებელი ჩემი, და მე 
არა შევირყიო. </p>
<p>8. ღმრთისა მიმართ არს ცხორებაჲ ჩემი და დიდებაჲ ჩემი; ღმერთი შეწევნისა ჩემისა 
და სასოებაჲ ჩემი ღმრთისა მიმართ. </p>
<p>9. ესევდით მას ყოველი კრებული ერისა, განჰფინენით მის წინაშე გულნი თქუენნი, 
რამეთუ ღმერთი მწე თქუენდა არს. </p>
<p>10. ხოლო ამაო არიან ძენი კაცთანი, ცრუ არიან ძენი კაცთანი სასწორთა მათ ზედა 
სიცრუვისათა, და იგინივე ამაოებით არიან ურთიერთას. </p>
<p>11. ნუ ესავთ სიცრუესა და ტაცებად ნუ გსურის; სიმდიდრე თუ გარდაგერეოდის, ნუ 
შეაპყრობთ გულთა თქუენთა. </p>
<p>12. ერთჯერ თქუა ღმერთმან და ორი ესე მესმა, რამეთუ ღმრთისაჲ არს სიმტკიცე. </p>
<p>13. და შენი არს, უფალო, წყალობაჲ, და შენ მიაგო კაცად-კაცადსა საქმეთა 
მისთაებრ. </p>
<h2>62</h2>
<p><b>1. ფსალმუნი დავითისი, რაჟამს იყო იგი უდაბნოსა მას ჰურიასტანისასა </b></p>
<p>2. ღმერთო, ღმერთო ჩემო, შენდამი აღვიმსთობ; სწყურიან შენდამი სულსა ჩემსა; 
რაოდენჯერმე არს ჴორცი ესე ჩემი </p>
<p>3. ქუეყანასა ამას შინა უდაბნოსა, და უგზოსა და ურწყულსა? ესრეთ წმიდასა შინა 
გეჩუევნო შენ, რათა ვიხილო მე ძალი და დიდებაჲ შენი. </p>
<p>4. რამეთუ უმჯობეს არს წყალობაჲ შენი უფროს საცხორებელთასა და ბაგენი ჩემნი 
გაქებდენ შენ. </p>
<p>5. ესრეთ გაკურთხევდე შენ, ცხორებასა ჩემსა, და სახელითა შენითა აღვიპყრნე ჴელნი 
ჩემნი. </p>
<p>6. ვითარცა ცმელითა და სიპოხითა განძღეს სული ჩემი და ბაგითა გალობისათა 
გაქებდეს შენ პირი ჩემი. </p>
<p>7. უკუეთუმცა მოგიჴსენე შენ სარეცელთა ჩემთა ზედა, ცისკარმსაცა გევედრებოდე შენ;
</p>
<p>8. რამეთუ შენ შემწე მეყავ მე და საფარველსა ფრთეთა შენთასა ვიხარებდე. </p>
<p>9. მიგდევდა სული ჩემი შემდგომად შენსა და მე შემეწია მარჯვენა შენი. </p>
<p>10. ხოლო მათ ცუდად იძიეს სული ჩემი, შთაჴდენ იგინი ქუესკნელთა ქუეყანისათა. </p>
<p>11. მიეცნენ იგინი ჴელთა მახჳლისათა, ნაწილად მელთა იყუნენ იგინი. </p>
<p>12. ხოლო მეუფჱ იხარებდეს ღმრთისა მიმართ და იქოს ყოველი, რომელი ფუცვიდეს მისა, 
რამეთუ დაიყო პირი, რომელი იტყოდა სიცრუესა. </p>
<h2>63</h2>
<p><b>1. დასასრულსა, ფსალმუნი დავითისი </b></p>
<p>2. შვისმინე, ღმერთო, ჴმისა ჩემისა, გევედრებოდი რაჲ მე შენდამი, შიშისაგან 
მტერისა იჴსენ სული ჩემი. </p>
<p>3. დამიფარე მე ამბოხისაგან უკეთურთასა და სიმრავლისაგან მოქმედთა სიცრუჲსათა.
</p>
<p>4. რომელთა აღლესნეს, ვითარცა მახჳლნი, ენანი მათნი, გარდააცუეს მშჳლდსა მათსა 
საქმე სიმწარისა. </p>
<p>5. რაჲთამცა განგუმირეს დაფარულსა შინა უბიწოჲ; </p>
<p>6. მყის სისრა-უყონ მას, და არა შეიშინონ. განიმტკიცეს თავისა თჳსისა სიტყუაჲ 
უკეთური, მიუთხრეს დარწყმაჲ მახისა; და თქუეს: ვინ იხილნეს იგინი? </p>
<p>7. გამოიძიეს უსჯულოებაჲ, განილინეს გამოძიებასა გამოსაძიებელისასა; წარდგეს 
კაცი სიღრმითა გულისათა, </p>
<p>8. და ამაღლდეს ღმერთი, ისარ ჩჩჳლთა იქმნნეს წყლულებანი მათნი, </p>
<p>9. და მოუძლურდეს მათ ზედა ენანი მათნი. შეძრწუნდეს ყოველნი, რომელნი ხედვიდეს 
მათ. </p>
<p>10. და შეეშინა ყოველსა კაცსა და უთხრნეს მათ საქმენი ღმრთისანი და დაბადებულნი 
მისნი გულისჴმა-ყუნეს. </p>
<p>11. იხარებდეს მართალი უფლისა მიმართ და ესვიდეს მას და იქნენ ყოველნი წრფელნი 
გულითა. დიდებაჲ </p>
<h2>64</h2>
<p><b>1. დასასრულსა, ფსალმუნი დავითისი, გალობაჲ იერემიასი და ეზეკიელისი და ერისა 
მის მსხემობისა </b></p>
<p>2. შენ გშუენის გალობა, ღმერთო, სიონს, და შენ მიგეცეს ლოცვა იერუსალჱმს. </p>
<p>3. შეგესემინ ლოცვისა ჩემისა, შენდა ყოველი ჴორციელი მოვიდეს. </p>
<p>4. სიტყუანი უსჯულოთანი განძლიერდეს ჩუენ ზედა, და უღმრთოებათა ჩუენთაგან შენ 
მილხინო. </p>
<p>5. ნეტარ არს, რომელი გამოირჩიე და შეიწყნარე, და დაიმკჳდროს ეზოთა შინა შენთა, 
აღვივსენით ჩუენ კეთილითა სახლისა შენისათა; წმიდა არს ტაძარი შენი, </p>
<p>6. საკჳრველ არს სიმართლითა, შეისმინე ჩუენი; ღმერთო, მაცხოვარო ჩუენო, სასოო 
ყოველთა კიდეთა ქუეყანისათაო, და რომელნი არიან ზღუათა შინა შორს. </p>
<p>7. განჰმზადნა მთანი ძლიერებითა თჳსითა, გარეშერტყმულმან ძლიერებითა, </p>
<p>8. რომელი შეაძრწუნებს სიმდიდრესა ზღჳსასა; ოხრასა ღელვათა მისთასა ვინ დაუთმოს? 
შეძრწუნდეს წარმართნი, </p>
<p>9. და ეშინოდეს მკჳდრთა კიდეთასა სასწაულთა შენთაგან; გამოსლვასა ცისკრისასა და 
მწუხრისასა მხიარულებაჲ. </p>
<p>10. მიხედე ქუეყანასა და დაათრვე იგი, განამრავლე განმდიდრებაჲ მისი; მდინარე 
ღმრთისაჲ აღივსო წყლითა; განუმზადე საზრდელი მათი, რამეთუ ესე არს განმზადებაჲ. </p>
<p>11. ურნატნი მისნი დაათრვენ, განამრავლე ნაყოფი მისი, ცუარითა მისითა მხიარულ 
იყოს ჯეჯილი მისი. </p>
<p>12. აკურთხო გჳრგჳნი წელიწადისა სიტკბოებითა შენითა, და ველნი შენნი აღივსნენ 
სიპოხითა. </p>
<p>13. განპოხნეს შუენიერებაჲ უდაბნოსა და სიხარული ბორცუთა შეიმოსონ. </p>
<p>14. შეიმოსნენ ვერძნი ცხოვართანი და ღელეთა განამრავლონ იფქლი; ღაღადებდენ და 
გალობდენ. </p>
<h2>65</h2>
<p><b>1. დასასრულსა, გალობაჲ ფსალმუნისა აღდგომისათჳს </b></p>
<p>2. ღაღადებდით ღმრთისა ყოველი ქუეყანა. უგალობდით სახელსა მისსა, მიეცით დიდებაჲ 
ქებულებასა მისსა. </p>
<p>3. არქუთ ღმერთსა, რაბამად საშინელ არიან საქმენი შენნი; მრავლითა ძალითა შენითა 
გეცრუვნეს შენ მტერნი შენნი. </p>
<p>4. ყოველი ქუეყანაჲ თაყუანის-გცემდენ შენ და გიგალობდენ და უგალობდენ სახელსა 
შენსა, მაღალო. </p>
<p>5. მოვედით და იხილენით საქმენი ღმრთისანი, ვითარ საშინელ არს განზრახვათა შინა 
უფროს ძეთა კაცთასა, </p>
<p>6. რომელი გარდააქცევს ზღუასა ჴმელად, მდინარესა წიაღჴდენ ფრჴივ; მუნ ვიხარებდეთ 
ჩუენ მისა მიმართ, </p>
<p>7. რომელი-იგი უფლებს ძალითა თჳსითა საუკუნეთა. თუალნი მისნი წარმართთა ხედვენ; 
რომელთა განამწარეს იგი, ნუ ამაღლდებიედ თავით თჳსით. </p>
<p>8. აკურთხევდით წარმართნი ღმერთსა ჩუენსა და სასმენელ-ყავთ ჴმაჲ ქებისა მისისა,
</p>
<p>9. რომელმან დადვა სული ჩემი ცხორებად და არა სცა ძრვა ფერჴთა ჩემთა. </p>
<p>10. რამეთუ გამომცადენ ჩუენ, ღმერთო, და გამომაჴურვენ ჩუენ, ვითარცა 
გამოიჴურვების ვეცხლი. </p>
<p>11. შემიყვანენ ჩუენ საფრჴესა, დაჰკრიბე ჭირი ბეჭთა ჩუენთა. </p>
<p>12. ავლინენ კაცნი თავთა ზედა ჩუენთა; განვლეთ ჩუენ ცეცხლი და წყალი, </p>
<p>13. და გამომიყვანენ ჩუენ განსასუენებლად, შევიდე სახლსა შენსა მსხუერპლებითა და 
მიგცნე შენ ლოცვანი ჩემნი, </p>
<p>14. რომელ აღთქუეს ბაგეთა ჩემთა, და იტყოდა პირი ჩემი ჭირსა შინა ჩემსა. </p>
<p>15. საკუერთხები ტჳნოანი შენდა შევწირო ვერძებითა და საკუმეველითა, შევწირო 
შენდა ზუარაკები და ვაცები. </p>
<p>16. მოვედით, და ისმინეთ ჩემი, და გითხრა თქუენ ყოველთა მოშიშთა ღმრთისათა, 
რაოდენი უყო სულსა ჩემსა. </p>
<p>17. მისა მიმართ პირითა ჩემითა ღაღად-ვყავ და აღვამაღლე იგი ენითა ჩემითა. </p>
<p>18. სიცრუესა თუ ვხედევდ გულსა შინა ჩემსა, ნუ ისმენნ ჩემსა უფალი. </p>
<p>19. ამისთჳს შეისმინა ჩემი ღმერთმან და მოხედნა ჴმასა ვედრებისა ჩემისასა. </p>
<p>20. კურთხეულ არს ღმერთი, რომელმან არა განიშორა ლოცვა ჩემი და არცა წყალობაჲ 
მისი ჩემგან. </p>
<h2>66</h2>
<p><b>1. დასასრულსა, გალობაჲ და ფსალმუნი დავითისი </b></p>
<p>2. ღმერთო, მიწყალენ ჩუენ და მაკურთხენ ჩუენ, გამოაჩინე პირი შენი ჩუენ ზედა და 
მიწყალენ ჩუენ. </p>
<p>3. ცნობად ქუეყანასა ზედა გზაჲ შენი და ყოველსა თესლებსა შორის მაცხოვარებაჲ 
შენი. </p>
<p>4. აღგიარებდედ შენ ერნი, ღმერთო, აღგიარებდედ შენ ერნი ყოველნი. </p>
<p>5. მხიარულ იყვნედ და იხარებდინ თესლნი, რამეთუ შენ განსაჯნე ერნი სიწრფოებით და 
თესლებსა ქუეყანასა ზედა უძღოდი. </p>
<p>6. აღგიარებდენ შენ ერნი, ღმერთო, აღგიარებდენ შენ ერნი ყოველნი. </p>
<p>7. ქუეყანამან გამოსცა ნაყოფი თჳსი, მაკურთხენ ჩუენ, ღმერთო; </p>
<p>8. ღმერთმან ჩუენმან მაკურთხენინ ჩუენ, ღმერთმან, და ეშინოდენ მისგან ყოველთა 
კიდეთა ქუეყანისათა. დიდება </p>
<h2>67</h2>
<p><b>1. დასასრულსა, დავითის ფსალმუნი, შესხმისა </b></p>
<p>2. აღდეგინ ღმერთი, და განიბნინედ ყოველნი მტერნი მისნი, და ივლტოდენ მოძულენი 
მისნი პირისა მისისაგან. </p>
<p>3. ვითარცა მოაკლდეს კუამლსა, მოაკლდენ, და ვითარცა ცჳლი რაჲ დადნის წინაშე 
ცეცხლსა, ეგრეთ წარწყმდენ ცოდვილნი პირისაგან ღმრთისა. </p>
<p>4. და მართალნი იხარებდენ, მხიარულ იყვნენ წინაშე ღმრთისა და განსცხრებოდიან 
სიხარულითა. </p>
<p>5. აქებდით ღმერთსა და უგალობდით სახელსა მისსა, გზა-უყავთ მას, რომელი-იგი 
ამაღლდა დასავალით; უფალ არს სახელი მისი და იხარებდით მის წინაშე. </p>
<p>6. შეძრწუნდედ პირისა მისისაგან, რომელი-იგი მამა არს ობოლთა და მსაჯული 
ქურივთა; ღმერთი ადგილსა წმიდასა მისსა. </p>
<p>7. ღმერთმან დაამკჳდრნის ერთსახენი სახლსა, გამოიყვანნის კრულნი სიმჴნითა 
თჳსითა; ეგრეცა განმამწარებელნი მისნი, რომელნი დამკჳდრებულ არიან სამარებსა. </p>
<p>8. ღმერთო, გამოსლვასა შენსა წინაშე ერისა შენისა და წიაღსლვასა შენსა უდაბნოდ
</p>
<p>9. ქუეყანა შეიძრა, და ცანიცა წუთოდეს პირისაგან ღმრთისა სინასა, პირისაგან 
ღმრთისა ისრაჱლისა. </p>
<p>10. წჳმაჲ ნებსით განუმზადო, ღმერთო, სამკჳდრებელსა შენსა; მო-ღათუ-უძლურდა, 
ხოლო შენ და-ვე-ამტკიცო იგი. </p>
<p>11. და ცხოველნიცა შენნი მკჳდრ არიან მას შინა; განუმზადე სიტკბოებითა შენითა 
გლახაკსა, ღმერთო. </p>
<p>12. უფალმან სცეს სიტყუაჲ, რომელნი ახარებენ ძალითა მრავლითა. </p>
<p>13. მეუფჱ ძალთა საყუარელისა; შუენიერებითა სახლისათა განყოფად ნატყუენავისა.
</p>
<p>14. უკუეთუ დაიძინოთ შორის ნაწილებსა, ფრთენი ტრედისანი ვეცხლითა მოსილ, და 
ბეჭთსაშუალი მისი ფერითა ოქროსათა. </p>
<p>15. რაჟამს განაჩინებდა ცათა მყოფი იგი მეუფებასა მას ზედა, განთოვლდენ იგინი 
სელმონს. </p>
<p>16. მთაჲ ღმრთისაჲ, მთაჲ პოხილი, მთაჲ შეყოფილი და მთაჲ პოხილი. </p>
<p>17. რასამე ჰგონებთ თქუენ, მთანო შეყოფილნო? მთაჲ ესე, რომელ სთნდა ღმერთსა 
დამკჳდრებად მას ზედა, და რამეთუ უფალმანცა დაიმკჳდროს იგი სრულიად. </p>
<p>18. ეტლნი ღმრთისანი ბევრწილ არიან და ათასეულნი წარუმართებენ მას; უფალი მათ 
შორის სინასა, მთასა წმიდასა მისსა. </p>
<p>19. აღჰჴედ მაღალსა და წარმოსტყუენე ტყუჱ და მოიღე ნიჭები კაცთა შორის, რათა 
ურჩნიცა სამკჳდრებელად იყვნენ. </p>
<p>20. უფალი ღმერთი კურთხეულ, კურთხეულ არს ღმერთი დღითი-დღე, წარგჳმართოს ჩუენ 
ღმერთმან მაცხოვარებისა ჩუენისამან; </p>
<p>21. ღმერთი ჩუენი ღმერთი მაცხოვარ, და უფლისა უფლისაგან არიან გამოსავალნი 
სიკუდილისანი. </p>
<p>22. ხოლო ღმერთმან შემუსროს თავები მტერთა მისთა, თხემი თმითურთ, რომელნი ვლენან 
უსჯულოებითა მათითა. </p>
<p>23. თქუა უფალმან: ბასანით მოვაქციო, მოვაქციო სიღრმეთა შინა ზღჳსათა; </p>
<p>24. რათა შეიღებოს ფერჴი შენი სისხლითა და ენანი ძაღლთა შენთანი _ მტერთაგან მის 
მიერ. </p>
<p>25. გამოჩნდეს სლვანი შენნი, ღმერთო, სლვანი ღმრთისა ჩემისა და მეუფისანი 
წმიდასა შინა. </p>
<p>26. იმსთუეს მთავართა მახლობლად მგალობელთა, შორის ქალწულთა მეებნეთასა. </p>
<p>27. ეკლესიათა შინა აკურთხევდით ღმერთსა და უფალსა წყაროთაგან ისრაჱლისათა. </p>
<p>28. მუნ ბენიამენ ჭაბუკი განკჳრვებასა; მთავარნი იუდასნი წინამძღუარნი მათნი; 
მთავარნი ზაბულონისნი, მთავარნი ნეფთალემისნი. </p>
<p>29. ბრძანე, ღმერთო, ძალითა შენითა; განაძლიერე, ღმერთო, ესე, რომელ ჰქმენ ჩუენ 
შორის. </p>
<p>30. ტაძრით შენით იერუსალჱმით შენდა შეწირონ მეფეთა ძღუენი. </p>
<p>31. შეჰრისხენ შენ მჴეცთა ლერწმისათა; კრებული ზუარაკთა დიაკეულთა შორის. 
ერისათა მიდრეკად გამოცდილთა ვეცხლითა. განაბნიენ წარმართნი, რომელთა ჰნებავს 
ბრძოლა. </p>
<p>32. მოვიდენ მოციქულნი ეგჳპტით, ჰინდოეთმან უსწროს ჴელისა მიცემად ღმრთისა. </p>
<p>33. მეფენი ქუეყანისანი აქებდით ღმერთსა და უგალობდით უფალსა. </p>
<p>34. რომელი-იგი ამაღლდა ცასა ცათასა აღმოსავალით, ესერა, მოსცეს ჴმაჲ თჳსი, ჴმაჲ 
ძლიერებისა. </p>
<p>35. მიეცით დიდებაჲ ღმერთსა; ისრაჱლსა ზედა დიდ არს შუენიერებაჲ მისი, და ძალი 
მისი ღრუბელთა შინა. </p>
<p>36. საკჳრველ არს ღმერთი წმიდათა შორის მისთა; ღმერთი ისრაჱლისა, მან მოსცეს 
ძალი და სიმტკიცე ერსა თჳსსა. კურთხეულ არს ღმერთი. დიდება </p>
<h2>68</h2>
<p><b>1. დასასრულსა, ცვალებადთათჳს ფსალმუნი, დავითისი </b></p>
<p>2. მაცხოვნე მე, ღმერთო, რამეთუ შევიდეს წყალნი სულად ჩემდამდე. დავინთქ მე უყსა 
უფსკრულისასა, და არა არს დათმენა; </p>
<p>3. მოვედ მე სიღრმესა ზღჳსასა და მოქცევამან დამნთქა მე. </p>
<p>4. დავშუერი მე ღაღადებითა, და დამჴდა ჴმაჲ ჩემი; მოაკლდა თუალთა ჩემთა 
სასოებითა ღმრთისა მიმართ ჩემისა. </p>
<p>5. განმრავლდეს უფროს თმათა თავისა ჩემისათა მოძულენი ჩემნი ცუდად; განძლიერდეს 
მდევარნი ჩემნი, მტერნი ჩემნი სიცრუით და რაჲ-იგი არა მეტაცა, მაშინ მიუზღევდ. </p>
<p>6. ღმერთო, შენ უწყი უგნურებაჲ ჩემი, და შეცოდებანი ჩემნი შენგან არა დაეფარნეს.
</p>
<p>7. ნუ ჰრცხუენებინ ჩემდამო, რომელთა დაგითმინონ შენ, უფალო, უფალო ძალთაო; ნუცა 
კდემებინ ჩუენ ძლით, რომელნი გეძიებენ შენ, ღმერთო ისრაჱლისაო. </p>
<p>8. რამეთუ შენთჳს დავითმინე ყუედრებაჲ, და დაფარა სირცხჳლმან პირი ჩემი. </p>
<p>9. უცხო ვექმენ მე ძმათა ჩემთა და სტუმარ _ ძეთა დედისა ჩემისათა. </p>
<p>10. რამეთუ შურმან ხალხისა შენისამან შემჭამა მე, და ყუედრებანი მაყუედრებელთა 
შენთანი დამეცნეს ჩემ ზედა. </p>
<p>11. და დავიფარე მარხვითა სული ჩემი, და იქმნა იგი ჩემდა საყუედრელ. </p>
<p>12. ვყავ სამოსლად ჩემდა ძაძა და ვექმენი მე მათ იგავ. </p>
<p>13. ჩემთჳს ზრახვიდეს, რომელნი სხდეს ბჭეთა და ჩემდამო გალობდეს, რომელნი 
სუმიდეს ღჳნოსა. </p>
<p>14. ხოლო მე ვილოცევდ შენდამი, უფალო; ჟამსა შეწყნარებისასა, ღმერთო, სიმრავლითა 
მოწყალებისა შენისათა შეისმინე ჩემი ჭეშმარიტებითა მაცხოვარებისა შენისათა. </p>
<p>15. მიჴსენ მე თიჴისაგან, რათა არა დავინთქა; განვერი მე მოძულეთა ჩემთაგან და 
სიღრმეთაგან წყალთასა. </p>
<p>16. ნუ დამნთქამნ მე მორევი წყალთა, ნუცა შთამნთქამნ მე უფსკრული, ნუცა შეიყოფნ 
ჩემ ზედა ჯურღმული პირსა მისსა. </p>
<p>17. ისმინე ჩემი, უფალო, რამეთუ ტკბილ არს წყალობაჲ შენი; მრავლითა მოწყალებითა 
შენითა მოიხილე ჩემ ზედა. </p>
<p>18. ნუ გარემიიქცევ პირსა შენსა მონისა შენისაგან, რამეთუ მჭირს მე, მსთუად 
შეგესემინ ჩემი. </p>
<p>19. მოხედენ სულსა ჩემსა და განარინე იგი და მტერთა ჩემთაგან მიჴსენ მე. </p>
<p>20. რამეთუ შენ უწყი ყუედრებაჲ ჩემი და სირცხჳლი ჩემი და კდემაჲ ჩემი; </p>
<p>21. შენ წინაშე არიან ყოველნი მაჭირვებელნი ჩემნი. ყუედრებაჲ დაითმინა სულმან 
ჩემმან და გლახაკობა; და ველოდე მე თანამჭუვარსა, და არა იყო; და 
ნუგეშინისმცემელსა, და არა ვპოე. </p>
<p>22. და მცეს მე საჭმელად ჩემდა ნავღელი და წყურილსა ჩემსა მასუეს მე ძმარი. </p>
<p>23. იქმენინ ტაბლა მათი მათ წინაშე საბრჴე და მისაგებელ და საცთურ. </p>
<p>24. დაუბნელდენ თუალნი მათნი, რათა არა ხედვიდენ, და ზურგი მათი მარადის 
შედრიკე. </p>
<p>25. მიჰფინე მათ ზედა რისხვა შენი, და გულისწყრომა რისხვისა შენისა ეწიენ მათ.
</p>
<p>26. იყავნ სამკჳდრებელი მათი ოჴერ, და საყოფელთა მათთა ნუ იყოფინ მკჳდრი; </p>
<p>27. რამეთუ, რომელი შენ დაეც, მათ დევნეს იგი და სალმობასა წყლულთა ჩემთასა 
შესძინეს. </p>
<p>28. შესძინე უსჯულოებაჲ უსჯულოებასა მათსა ზედა, და ნუ შევლენედ იგინი 
სიმართლესა შენსა; </p>
<p>29. აიჴოცნედ იგინი წიგნისა მისგან ცხოველთასა და მართალთა თანა ნუ დაიწერებიედ.
</p>
<p>30. გლახაკ და დავრდომილ ვარი მე; ღმერთო, მაცხოვარებაჲ შენი შემეწიენ მე. </p>
<p>31. ვაქებდე სახელსა ღმრთისა ჩემისასა გალობითა და განვადიდო იგი ქებითა; </p>
<p>32. და სათნო-ეყოს ღმერთსა უფროჲს ჴბოსა მის ჩჩჳლისა, რომელსა გამოჰქონედ რქანი 
და ჭლიკნი. </p>
<p>33. იხილონ გლახაკთა და იხარებდენ; გამოიძიეთ ღმერთი და ცხონდეს სული თქუენი.
</p>
<p>34. რამეთუ ესმა დავრდომილთა უფალსა და პყრობილნი მისნი არა შეურაცხ-ყვნა. </p>
<p>35. აქებდით მას ცანი და ქუეყანა, ზღუაჲ და ყოველი, რაჲ ვალს მას შინა. </p>
<p>36. რამეთუ ღმერთმან იჴსნეს სიონი, და აღეშენნენ ქალაქნი ჰურიასტანისანი, და 
დაეშენნენ მუნ და დაიმკჳდრონ იგი; </p>
<p>37. და ნათესავმან მონათა შენთამან დაიპყრას იგი; და რომელთა უყუარს სახელი 
შენი, დაიმკჳდრონ მას შინა. </p>
<h2>69</h2>
<p><b>1. დასასრულსა, დავითისი, ჴსენებად, რამეთუ მაცხოვნა მე უფალმან </b></p>
<p>2. ღმერთო, შეწევნასა ჩემსა მოხედენ; უფალო, შეწევნად ჩემდა ისწრაფე. </p>
<p>3. ჰრცხუენოდენ და კდემებოდენ, რომელნი ეძიებენ სულსა ჩემსა; მართლუკუნიქცენ და 
სიცხჳლეულ იქმნენ, რომელნი ზრახვიდეს ჩემთჳს ძჳრსა. </p>
<p>4. მიიქცენ მუნთქუესვე სირცხჳლეულნი, რომელნი მეტყოდეს მე: ვაშა, ვაშა! </p>
<p>5. გალობდენ და იხარებდენ შენდამი ყოველნი, რომელნი გეძიებენ შენ, უფალო, და 
თქუედ მარადის: დიდ არს ღმერთი! რომელთა უყუარს მაცხოვარებაჲ შენი. </p>
<p>6. ხოლო მე გლახაკ და დავრდომილ ვარი მე; ღმერთო, შემეწიე მე; შემწე და მჴსნელი 
ჩემი ხარი შენ; უფალო, ნუ ჰყოვნი. დიდებაჲ </p>
<h2>70</h2>
<p><b>1. ფსალმუნი დავითისი, ძეთა იონადაბისთა და პირველ წარტყუენულთა მათთჳს, 
წარუწერელი ებრაელთა შორის </b></p>
<p>2. შენ, უფალო, გესავ; ნუ მრცხუენებინ მე უკუნისამდე; სიმართლითა შენითა მიჴსენ 
და განმარინე მე; მოყავ ჩემდა ყური შენი და მაცხოვნე მე. </p>
<p>3. მეყავ მე ღმერთი მფარველ და ადგილ ძნელ განსარინებელ ჩემდა; რამეთუ სიმტკიცე 
და შესავედრებელი ჩემი შენ ხარ. </p>
<p>4. ღმერთო ჩემო, მიჴსენ მე ჴელთაგან ცოდვილისათა, ჴელთაგან უსჯულოსათა და 
ცრუსათა; </p>
<p>5. რამეთუ შენ ხარ თმენა ჩემი, უფალო, უფალო, სასოჲ ჩემი სიყრმით ჩემითგან. </p>
<p>6. შენდამი განვმტკიცენ საშოთაგან, დედისმუცლით ჩემითგან შენ ხარ ჩემი მფარველი; 
შენდამი არს გალობაჲ ჩემი მარადის. </p>
<p>7. ვითარცა სასწაულ ვექმენ მე მრავალთა, შემწე ძლიერი ჩემი შენ ხარ. </p>
<p>8. აღივსენ პირი ჩემი ქებითა, რათა უგალობდე დიდებასა შენსა, ყოველსა დღესა 
დიდად შუენიერებასა შენსა. </p>
<p>9. ნუ განმაგდებ მე, უფალო, ჟამსა სიბერისასა. და მოკლებასა ძალისა ჩემისასა ნუ 
დამაგდებ მე. </p>
<p>10. რამეთუ მრქუეს მე მტერთა ჩემთა და, რომელთა მოეცვა სული ჩემი, ზრახვა-ყვეს 
ერთბამად. </p>
<p>11. და იტყოდეს: ღმერთმან დააგდო იგი; დევნეთ და ეწიენით მას, რამეთუ არავინ არს 
მჴსნელ მისა. </p>
<p>12. ღმერთო ჩემო, ნუ განმეშორები ჩემგან; ღმერთო ჩემო, შეწევნასა ჩემსა 
მომხედენ. </p>
<p>13. ჰრცხუენოდენ და შეძრწუნდენ, რომელნი ასმენდეს სულსა ჩემსა; შეიმოსედ 
სირცხჳლი და კდემა, რომელნი ეძიებდეს ძჳრსა ჩემთჳს. </p>
<p>14. ხოლო მე მარადის გესვიდე შენ და შევსძინო ყოველსა ზედა ქებასა შენსა. </p>
<p>15. პირი ჩემი უთხრობდეს სიმართლესა შენსა, ყოველსა დღესა მაცხოვარებასა შენსა, 
რამეთუ არა ვიცოდე მწიგნობრებისა. </p>
<p>16. შევიდე მე ძლიერებითა უფლისაჲთა; უფალო, მოვიჴსენო სიმართლე შენი მხოლოჲსა.
</p>
<p>17. ღმერთო ჩემო, რაოდენი მასწავე მე სიყრმით ჩემითგან, და მოაქამომდე 
მიუთხრობდე საკჳრველებათა შენთა. </p>
<p>18. და მიმჴცოვნებადმდე და სიბერედმდე, ღმერთო ჩემო, ნუ დამაგდებ მე, ვიდრემდის 
მიუთხრა მკლავი შენი ყოველსა ნათესავსა მომავალსა; </p>
<p>19. ძლიერებაჲ შენი და სიმართლე შენი, ღმერთო ჩემო, მიმაღლადმდე; რაოდენი მიყავ 
მე დიდძალი, ღმერთო, ვინ გემსგავსოს შენ? </p>
<p>20. რაოდენნი მიჩუენენ მე ჭირნი მრავალნი და ძჳრნი, და მომაქციე და მაცხოვნე მე, 
და უფსკრულთაგან ქუეყანისათა აღმომიყვანე მე. </p>
<p>21. განამრავლე ჩემ ზედა დიდებულებაჲ შენი და მომაქციე და ნუგეშინის-მეც მე და 
უფსკრულთაგან ქუეყანისათა კუალად აღმომიყვანე მე. </p>
<p>22. და რამეთუ მეცა აღგიარო შენ, ერსა შორის, უფალო, ჭურებითა საფსალმუნისათა 
ჭეშმარიტებაჲ შენი, ღმერთო, გიგალობდე შენ ებნითა, წმიდაო ისრაჱლისაო. </p>
<p>23. იხარებდენ ბაგენი ჩემნი, რაჟამს გიგალობდე შენ და სულიცა ჩემი, რომელი 
იჴსენ. </p>
<p>24. უფროს და ენაცა ჩემი მარადღე იტყოდის სიმართლესა შენსა, რაჟამს ჰრცხუენოდის 
და კდემულ იყვნენ, რომელნი ეძიებენ ძჳრსა ჩემსა. </p>
<h2>71<br>
სოლომონისთჳს ფსალმუნი<br>
</h2>
<p>2. ღმერთო, სასჯელი შენი მეუფესა მიეც და სიმართლე შენი ძესა მეუფისასა განშჯად 
ერისა შენისა სიმართლით და გლახაკთა შენთა განკითხვით. </p>
<p>3. მიიღედ მთათა მშჳდობაჲ ერისა და ბორცუთა სიმართლე. </p>
<p>4. განიკითხნეს გლახაკნი ერისანი და აცხოვნნეს ნაშობნი დავრდომილთანი და 
დაამდაბლოს ცილისმწამებელი. </p>
<p>5. და თანაეგოს მზისა და წინა მთოვარისა ნათესავით ნათესავადმდე. </p>
<p>6. გარდამოჴდეს ვითარცა წჳმაჲ საწმისსა ზედა და ვითარცა ცუარი რა ცურინ 
ქუეყანასა ზედა. </p>
<p>7. გამოაბრწყინვოს დღეთა მისთა სიმართლე და მრავალი მშჳდობაჲ, ვიდრემდის 
განკაფდეს მთოვარე. </p>
<p>8. და უფლებდეს იგი ზღჳთ-ზღუადმდე და მდინარითგან კიდედმდე სოფლისა. </p>
<p>9. ამის წინაშე პირველად ჰინდონი შეუვრდენ, და მტერნი მისნი მიწასა ლოშნიდენ.
</p>
<p>10. მეფეთა თარშისათა და ჭალაკთა ძღუენი შეწირონ მისა, მეფეთა არაბიასთა და 
საბაჲსათა ძღუენი მიართუან მას. </p>
<p>11. და თაყუანის-სცემდენ მას ყოველნი მეფენი ქუეყანისანი, და ყოველნი წარმართნი 
ჰმონებდენ მას. ; </p>
<p>12. რამეთუ იჴსნა გლახაკი ძლიერისაგან და დავრდომილი, რომლისა არა იყო მწე. </p>
<p>13. ჰრიდოს გლახაკსა და დავრდომილსა და სულნი გლახაკთანი აცხოვნნეს. </p>
<p>14. აღნადგინებისაგან და სიცრუისა იჴსნნეს სულნი მათნი, და პატიოსან იყოს სახელი 
მისი მათ წინაშე. </p>
<p>15. და ცხონდეს და მოეცეს მას ოქროსა მისგან არაბიასა, და ილოცვიდეს მისთჳს 
სამარადისოდ, ყოველსა დღესა აკურთხევდენ მას. </p>
<p>16. იყოს სიმტკიცე ქუეყანასა შინა თავსა ზედა მთათასა, ზეშთა ამაღლდეს უფროს 
ლიბანისა ნაყოფი მისი, და ყუაოდიან ქალაქით გამო, ვითარცა თივა ქუეყანისა. </p>
<p>17. იყოს სახელი მისი კურთხეულ უკუნისამდე; უწინარეს მზისა ეგოს სახელი მისი; 
მისა მიმართ იკურთხეოდიან ყოველნი ტომნი ქუეყანისანი, და ყოველი თესლები ჰნატრიდეს 
მას. </p>
<p>18. კურთხეულ არს უფალი ღმერთი ისრაჱლისა, რომელმან ყვის საკჳრველი მხოლომან.
</p>
<p>19. და კურთხეულ არს სახელი წმიდაჲ დიდებისა მისისა უკუნისამდე, და აღივსოს 
დიდებითა მისითა ყოველი ქუეყანა. იყავნ, იყავნ. დიდება </p>
<h2>72</h2>
<p><b>1. მოაკლდეს გალობანი დავითისნი, ძისა ესესნი, ფსალმუნი ასაფისა, გალობაჲ 
ასურასტანელისა მიმართ, ვითარ კეთილ არს ისრაჱლისა ღმერთი გულითა წრფელთათჳს. </b>
</p>
<p>2. ხოლო ჩემი, კნინღადა, შემიძრწუნდეს ფერჴნი, მცირედღადა, შემიცთეს სლვანი 
ჩემნი. </p>
<p>3. რამეთუ ვეშურე უშჯულოთა, მშჳდობასა რაჲ ცოდვილთასა ვხედევდ. </p>
<p>4. რამეთუ არა არს ახილვა სიკუდილსა შინა მათსა და სიმტკიცე გუემათა შინა მათთა.
</p>
<p>5. შრომასა კაცთა თანა არა შურებიან და კაცთა თანა იგინი არა იტანჯნენ. </p>
<p>6. ამისთჳს შეიპყრნა იგინი ამპარტავანებამან სრულიად, შეიმოსეს უღმრთოებაჲ და 
სიცრუჱ თჳსი. </p>
<p>7. და გამოჴდეს, ვითარცა ცმელისაგან სიცრუჱ მათი, რამეთუ ვიდოდეს იგინი ზრახვითა 
გულისათა. </p>
<p>8. განიზრახეს და იტყოდეს უკეთურებით და სიცრუესა მაღლად ზრახვიდეს. </p>
<p>9. დადვეს ცათა შინა პირი მათი, და ენა მათი ეთრია ქუეყანასა ზედა. </p>
<p>10. ამისთჳს მოიქცეს ერი ჩემი აქავე, და დღენი სრულნი იპოვნენ მათ თანა. </p>
<p>11. და თქუეს: ვითარმე აგრძნა ღმერთმან, ანუ არსმეა მეცნიერებაჲ მაღლისა თანა?
</p>
<p>12. აჰა, ესერა, ესე ცოდვილნი წარმართებულ არიან და უპყრიეს სიმდიდრე მათი 
უკუნისამდე. </p>
<p>13. და ვთქუ: ცუდად სამე განვიმართლე გული ჩემი და დავიბანენ უბრალოდ ჴელნი 
ჩემნი. </p>
<p>14. და ვიყავ მე ტანჯულ ყოველსა დღესა და მხილებაჲ ჩემი განთიად. </p>
<p>15. და ვთქუ, ვითარმედ: უთხრა ესრეთ: აჰა, ესერა, ნათესავსა შვილთა შენთასა 
აღუთქუ. </p>
<p>16. და გულსა მომიჴდა ცნობად, ესე არს შრომაჲ ჩემი ჩემ წინაშე, </p>
<p>17. ვიდრემდის შევიდე მე სიწმიდესა ღმრთისასა და გულისჴმა-ვყო აღსასრული მათი.
</p>
<p>18. ხოლო ზაკვისა მათისათჳს დასდევ მათთჳს ბოროტი და დაამჴუენ იგინი 
ამპარტავანებასა ოდენ მათსა. </p>
<p>19. ვითარღა იქმნეს მოსაოჴრებელ მყისსა შინა, მოაკლდეს, და წარწყმდეს 
უსჯულოებისა მათისათჳს? </p>
<p>20. ვითარცა სიზმარი განღჳძებულისა, უფალო, ქალაქსა შენსა ხატი მათი შეურაცხ-ყო.
</p>
<p>21. რამეთუ აღეტყინა გული ჩემი, და თირკმელნი ჩემნი იცვალნეს. </p>
<p>22. და მე შეურაცხ ვიქმენ და არა გულისჴმა-ვყავ; </p>
<p>23. ვითარცა პირუტყჳ შევირაცხე შენ წინაშე. და მე მარადის შენ თანა ვარ, </p>
<p>24. მიპყარ ჴელი მარჯუენე ჩემი. და ზრახვითა შენითა მიძღოდე მე და დიდებითა 
შემიწყნარე მე. </p>
<p>25. რამეთუ რაჲ ძეს ჩემი ცათა შინა, და შენგან რა ვინებე ქუეყანასა ზედა? </p>
<p>26. მოაკლდა გულსა ჩემსა და ჴორცთა ჩემთა; ღმერთი გულისა ჩემისა და ნაწილ ჩემდა 
არს ღმერთი უკუნისამდე. </p>
<p>27. რამეთუ, აჰა ესერა, რომელთა განიშორნეს თავნი თჳსნი შენგან, იგინი 
წარწყმდენ; და მოსრენ ყოველნი, რომელნი განგიდგეს შენგან. </p>
<p>28. ხოლო ჩემი მიახლებაჲ ღმრთისა კეთილ არს; დადებად უფლისა მიმართ სასოებაჲ 
ჩემი, მითხრობად ჩემდა ყოველი ქებულებაჲ შენი ბჭეთა ასულისა სიონისათა.<br>
</p>
<h2>73<br>
გულისჴმის-ყოფისათჳს ასაფისა<br>
</h2>
<p>1. რად განგჳშორენ ჩუენ, ღმერთო, სრულიად? განრისხდა გულისწყრომა შენი ცხოვართა 
ზედა სამწყსოსა შენისათა. </p>
<p>2. მოიჴსენე კრებული შენი, რომელ მოიგე დასაბამითბან; იჴსენ კუერთხითა 
მკჳდრობისა შენისათა მთაჲ სიონი ესე, რომელსა დაემკჳდრე მას შინა. </p>
<p>3. აიხუენ ჴელნი შენნი ამპარტავანებასა მათსა ზედა სრულიად; რაოდენმე ეუკეთურა 
მტერი სიწმიდესა შენსა? </p>
<p>4. და იქადეს მოძულეთა შენთა შორის დღესასწაულსა შენსა, </p>
<p>5. დასხნეს სასწაულნი მათნი სასწაულად, და არა ცნეს, ვითარცა გამოსავალსა 
ზესკნელსა. ვითარცა მაღნარსა შინა ხე, ცულითა </p>
<p>6. დაკოდნეს ბჭენი მათნი, რაჲთურთით ცულითა და წერაქჳთა დაამჴუეს იგი. </p>
<p>7. დაწუეს ცეცხლით სიწმიდე შენი, ქუეყანასა ზედა შეაგინეს კარავი სახელისა 
შენისა. </p>
<p>8. თქუეს გულითა მათითა და ნათესავთა მათთა ერთად: მოვედით და დავადუმნეთ 
ყოველნი დღესასწაულნი ღმრთისანი ქუეყანით. </p>
<p>9. რამეთუ სასწაული მათი ჩუენ არა ვიხილეთ; არღარა ვინ არს წინაწარმეტყუელ, და 
ჩუენ არა ვინ გჳცნნეს მერმეცა. </p>
<p>10. ვიდრემდის, ღმერთო, გაყუედრებდეს მტერი, განარისხებდეს მჴდომი სახელსა შენსა 
სრულიად? </p>
<p>11. რად გარემიიქცევ ჴელსა შენსა და მარჯუენესა შენსა წიაღადვე შენდა სრულიად?
</p>
<p>12. ხოლო ღმერთმან, მეუფემან ჩუენმან წინასაუკუნეთამან, შექმნა ცხორებაჲ შორის 
ქუეყანისა. </p>
<p>13. შენ განამტკიცე ძალითა შენითა ზღუაჲ, შენ შეჰმუსრე თავები ვეშაპთა წყალთა 
ზედა. </p>
<p>14. შენ შეჰმუსრე თავი ვეშაპისა მის და მიეც იგი საჭმელად ერსა მას 
ჰინდოეთისასა. </p>
<p>15. შენ გამოადინენ წყარონი და მდინარენი, შენ განაჴმენ მდინარენი ითამისანი.
</p>
<p>16. შენი არს დღე და შენი არს ღამე; შენ დაამტკიცე ნათელი და მზე. </p>
<p>17. შენ შეჰქმენ ყოველნი საზღვარნი ქუეყანისანი; შენ დაჰბადე ზაფხული და არე.
</p>
<p>18. ესე მოიჴსენე: მტერმან აყუედრა უფალსა და ერმან უგნურმან განარისხა სახელი 
შენი. </p>
<p>19. ნუ მისცემ მჴეცთა სულსა, რომელმან აღგიაროს შენ, და სულსა გლახაკთა შენთასა 
ნუ დაივიწყებ სრულიად. </p>
<p>20. მოხედე აღთქმასა შენსა, რამეთუ აღივსნეს სიბნელითა ქუეყანისათა სახლნი 
უსჯულოთანი. </p>
<p>21. ნუ მიიქცევინ დამდაბლებული სირცხჳლეული; გლახაკი და დავრდომილი აქებდენ 
სახელსა შენსა. </p>
<p>22. აღდეგ, ღმერთო, საჯე შჯა შენი; მოიჴსენე ყუედრებაჲ შენი, რომელ არს 
უგუნურთაგან მარადღე. </p>
<p>23. ნუ დაივიწყებ ჴმასა მონათა შენთასა; ამპარტავანებაჲ მოძულეთა შენთა ამაღლდა 
მარადის. დიდება </p>
<h2>74</h2>
<p><b>1. დასასრულსა, ნუ განხრწნი გალობათჳს, ასაფისი </b></p>
<p>2. აღგიაროთ შენ, ღმერთსა, აღგიაროთ შენ და ვხადოთ სახელსა შენსა; მიუთხრობდე 
ყოველთა საკჳრველებათა შენთა; </p>
<p>3. რაჟამს მოვიღო ჟამი მე სიწრფოებასა ვშჯიდე. </p>
<p>4. განკფდა ქუეყანა და ყოველნი მკჳდრნი მისნი, მე დავამტკიცენ სუეტნი მისნი. </p>
<p>5. ვარქუ უსჯულოთა: ნუ უსჯულოებთ, და მცოდველთა: ნუ აღიმაღლებთ რქასა; </p>
<p>6. ნუ აღიღებთ მაღლად რქასა თქუენსა და ნუცა იტყჳთ ღმრთისათჳს სიცრუესა. </p>
<p>7. რამეთუ არცა აღმოსავალით, არცა დასავალით, არცა უდაბნოთაგან მთათასა, </p>
<p>8. რამეთუ ღმერთი მსაჯულ არს: ესე დაამდაბლის და ესე აღამაღლის. </p>
<p>9. რამეთუ სასუმელი ჴელთა შინა უფლისათა ღჳნისა ურწყოსა სავსე არს სხმულითა; და 
მიდრკა ამიერ მუნ, ხოლო თხლე მისი არა წარმოიცალიერა; სუან იგი ყოველთა ცოდვილთა 
ქუეყანისათა. </p>
<p>10. ხოლო მე ვიხარებდე უკუნისამდე და უგალობდე ღმერთსა იაკობისსა. </p>
<p>11. და ყოველნი რქანი ცოდვილთანი შევმუსრნე, და ამაღლდეს რქაჲ მართლისა. </p>
<h2>75</h2>
<p><b>1. დასასრულსა გალობათასა, ასაფისი, გალობაჲ ასურასტანელისა მიმართ </b></p>
<p>2. განცხადებულ არს ჰურიასტანს ღმერთი და ისრაჱლსა ზედა დიდ არს სახელი მისი.
</p>
<p>3. იქმნა მშჳდობით ადგილი მისი და სამკჳდრებელი მისი სიონს; </p>
<p>4. რამეთუ მუნ შემუსრნა ძალნი მშჳლდთანი, საჭურველი და მახჳლი და ბრძოლაჲ. </p>
<p>5. განანათლებ შენ საკჳრველად მთათაგან საუკუნეთა. </p>
<p>6. შეძრწუნდეს ყოველნი უგნურნი გულითა; დაიძინეს ძილი მათი, და არა პოვეს არარაჲ 
ყოველთა კაცთა სიმდიდრისა ჴელითა მათითა. </p>
<p>7. მრისხანებითა შენითა, ღმერთო იაკობისო, ჰრულოდა მათ, რომელნი ზესხდეს 
ჰუნებსა. </p>
<p>8. შენ საშინელ ხარ, და ვინ წინააღგიდგეს შენ? მიერითგან არს რისხვა შენი. </p>
<p>9. რაჟამს ზეცით სასმენელ-ჰყავ მშჯავრი, ქუეყანასა შეეშინა და დაყუდნა, </p>
<p>10. რაჟამს აღდგებოდა ღმერთი შჯად, განრინებად ყოველთა მშჳდთა ქუეყანისათა. </p>
<p>11. რამეთუ ზრახვამან კაცისამან აღგიაროს შენ, და ნეშტი გულისზრახვისა 
დღესასწაულებდეს შენდა. </p>
<p>12. ილოცეთ და მიეცით უფალსა ღმერთსა ჩუენსა, ყოველნი, რომელნი არიან გარემოს 
მისა, შეწირონ ძღუენი </p>
<p>13. საშინელისა მის, რომელმან მიუხუნის სულნი მთავართანი, უსაშინელესისა უფროს 
მეფეთა ქუეყანისათა. </p>
<h2>76</h2>
<p><b>1. დასასრულსა, იდითუმისთჳს, ფსალმუნი ასაფისი </b></p>
<p>2. ჴმითა ჩემითა უფლისა მიმართ ღაღად-ვყავ, ჴმითა ჩემითა ღმრთისა მიმართ და 
მომხედნა მე. </p>
<p>3. დღესა ჭირისა ჩემისასა ღმერთი გამოვიძიე, ჴელითა ჩემითა ღამე მის წინაშე, და 
არა ვსცეთ; წარეწირა ნუგეშინის-ცემა სულსა ჩემსა. </p>
<p>4. მოვიჴსენე ღმრთისაჲ და ვიხარე; ვზრუნევდ, და სულმოკლე იქმნა სული ჩემი. </p>
<p>5. მიეწიფნეს საჴმილავთა თუალნი ჩემნი; შევძრწუნდი და არა ვიტყოდი. </p>
<p>6. ვიგონებდ დღეთა მათ პირველთა და წელიწადნი საუკუნენი მოვიჴსენენ. და ვიწურთიდ
</p>
<p>7. ღამე გულითა ჩემითა, ვზრუნევდ, და შეზრუნვებულ იყო სული ჩემი. </p>
<p>8. ნუ უკუნისამდე განმაგდოს მე უფალმან და არღარა შესძინოს სათნოებად მერმე, </p>
<p>9. ანუ სრულიად ნუ დააყენოსა წყალობაჲ მისი, აღასრულა სიტყუაჲ მისი თესლითი 
თესლამდე? </p>
<p>10. ნუ და-მე-ივიწყოსა შეწყალებაჲ მისი ღმერთმან, ანუ დააყენნეს მოწყალებანი 
მისნი რისხვითა მისითა? </p>
<p>11. და ვთქუა: აწღა მიწყიეს, ესე არს განახლებაჲ მარჯუენისა მაღლისა. </p>
<p>12. მოვიჴსენე საქმეთა უფლისათა, რამეთუ მოვიჴსენო მე დასაბამითგან 
საკჳრველებათა შენთა. </p>
<p>13. და ვიწურთიდე ყოველთა მიმართ საქმეთა შენთა და დაბადებულთა შენთა მიმართ 
ვზრახვიდე. </p>
<p>14. ღმერთო, წმიდასა შინა არს გზა შენი; ვინ არს ღმერთ დიდ, ვითარ ღმერთი ჩუენი?
</p>
<p>15. შენ ხარ ღმერთი, რომელმან ჰყავი საკჳრველი, აუწყე ერთა შორის ძალი შენი; </p>
<p>16. და იჴსენ მკლავითა შენითა ერი შენი, ძენი იაკობისნი და იოსებისნი. </p>
<p>17. გიხილეს შენ წყალთა, ღმერთო, გიხილეს შენ წყალთა და შეეშინა, შეძრწუნდეს 
უფსკრულნი </p>
<p>18. ოხრითა წყალთათა. ჴმაჲ მოსცეს ღრუბელთა, და რამეთუ ისარნი შენნი ვლენან. </p>
<p>19. ჴმაჲ ქუხილისა შენისა ურმისთუალსა, გამოჩნდეს ელვანი შენნი სოფელსა, შეიძრა 
და შეძრწუნებულ იქმნა ქუეყანაჲ. </p>
<p>20. ზღუასა ზედა არიან გზანი შენნი და ალაგნი შენნი წყალთა ზედა მრავალთა, და 
კუალნი შენნი არა საცნაურ იქმნენ. </p>
<p>21. უძეღუ, ვითარცა ცხოვარსა, ერსა შენსა ჴელითა მოსესითა და აჰრონისითა. 
დიდებაჲ </p>
<h2>77<br>
ფსალმუნი ასაფისი, გულისჴმის-ყოფისათჳს<br>
</h2>
<p>1. ეკრძალეთ ერი ჩემი შჯულსა ჩემსა, მოყავთ ყური თქუენი სიტყუათა პირისა 
ჩემისათა. </p>
<p>2. აღვაღო იგავით პირი ჩემი, ვიტყოდე მე იგავთა დასაბამისათა. </p>
<p>3. რაოდენი გუესმა და ვცანით იგი, და მამათა ჩუენთა გჳთხრეს ჩუენ. </p>
<p>4. არა დაეფარა შვილთა მათთაგან ნათესავად სხუად, მიუთხრობდეს ქებულებასა 
უფლისასა და ძლიერებასა მისსა და საკჳრველებასა მისსა, რომელ ქმნა. </p>
<p>5. და აღდგა საწამებელად იაკობსა შორის და შჯული დადვა ისრაჱლსა შორის, რაოდენი 
ამცნო მამათა ჩუენთა, უწყებად იგი შვილთა მათთა, </p>
<p>6. რათა ცნას თესლმან სხუამან, შვილნი, რომელ იშვებოდიან, და აღდგენ და 
მიუთხრობდენ ამას შვილთა მათთა; </p>
<p>7. რათა დადვან ღმრთისა მიმართ სასოებაჲ მათი და არა დაივიწყონ საქმეთა 
ღმრთისათა და მცნებათა მისთა გამოეძიებდენ. </p>
<p>8. რათა არა იქმნენ, ვითარცა მამანი მათნი, თესლ გულარძნილ და განმამწარებელ, 
თესლმან, რომელმან არა წარიმართა გული თჳსი, არცა სარწმუნო-ყო ღმრთისა თანა სული 
თჳსი. </p>
<p>9. ძენი ეფრემისნი მომრთხმელნი და მოისარნი მშჳლდებითა, იქცეს იგინი დღესა მას 
წყობისასა. </p>
<p>10. არა იმარხეს მათ აღთქმა ღმრთისაჲ და შჯულსა მისსა არა ინებეს სლვაჲ. </p>
<p>11. და დაივიწყეს მათ კეთილის-ყოფათა მისთა და საკჳრველებათა მისთა, რომელ 
უჩუენნა მათ </p>
<p>12. წინაშე მამათა მათთა, რომელ ქმნნა საკჳრველებანი ქუეყანასა მას ეგჳპტისასა 
და ველსა მას ტანეოსსა. </p>
<p>13. განაღო ზღუაჲ და წიაღიყვანნა იგინი და დაადგინნა წყალნი, ვითარცა თხიერთა.
</p>
<p>14. და უძღოდა მათ ღრუბლითა დღისი და ღამე ყოველ ნათლითა ცეცხლისათა. </p>
<p>15. განაპო კლდე უდაბნოსა და ასუა მათ, ვითარცა ღრმისაგან დიდისა. </p>
<p>16. გამოადინა წყალი კლდისაგან და გარდამოაცენნა, ვითარცა მდინარენი, წყალნი.
</p>
<p>17. და შე-ღავე-სძინეს მერმეცა შეცოდებად მისა, განამწარეს მაღალი ურწყულსა. </p>
<p>18. და განცადეს ღმერთი გულთა შინა მათთა თხოვად საზრდელი სულთა მათთათჳს. </p>
<p>19. და იდრტჳნეს ღმრთისაჲ და თქუეს: ნუ უძლოსმეა ღმერთმან განმზადებად ტაბლა 
უდაბნოსა შინა? </p>
<p>20. ვინათგან სცა კლდესა და გამოეცნეს წყალნი და მდინარენი წარჰრღუნიდეს, პურისა 
მოცემადცა ნუ უძლოსა, ანუ განმზადებად ტაბლა ერსა თჳსსა? </p>
<p>21. ამისთჳს ესმა უფალსა და განრისხნა, და ცეცხლი აღტყდა იაკობსა შორის, და 
რისხვა აღჴდა ისრაჱლსა ზედა; </p>
<p>22. რამეთუ არა ჰრწმენა მათ ღმრთისაჲ, არცა ესვიდეს მაცხოვარებასა მისსა. </p>
<p>23. და უბრძანა ღრუბელთა ზეგარდამო და ბჭენი ცათანი განახუნა. </p>
<p>24. და უწჳმა მათ მანანა საჭმლად და პური ცათა მოსცა მათ; </p>
<p>25. და პური ანგელოზთა ჭამა კაცმან; საზრდელი მოუვლინა მათ განსაძღებელად. </p>
<p>26. აღადგინა ბღუარი ცით გამო და გამოავლინა ძალითა თჳსითა ჩრდილო. </p>
<p>27. და აწჳმა მათ ზედა, ვითარცა მიწა, ჴორცი და, ვითარცა ქჳშა ზღუათა - 
ფრინველნი ფრთოვანნი.</p>
<p>28. და დაცჳოდა შორის ბანაკისა მათისა, გარემოს კარვებსა მათსა. </p>
<p>29. და ჭამეს და განძღეს ფრიად, და გულისთქმა მათი მოსცა მათ; </p>
<p>30. და არა ჴუებულ იქმნნეს იგინი გულისთქმისა მათისაგან: იყოღა საჭმელი პირსა 
მათსა, </p>
<p>31. და რისხვა ღმრთისაჲ აღჴდა მათ ზედა, მოსწყჳდნა მრავალნი მათგანნი და რჩეულნი 
ისრაჱლისანი დაამჴუნა. </p>
<p>32. ამას ყოველსა ზედა ცოდესვეღა ღა არა ჰრწმენა საკჳრველებათა მისთა. </p>
<p>33. და მოაკლდეს ამაოებით დღენი მათნი და წელიწადნი მათნი სწრაფით. </p>
<p>34. რაჟამს მოსრავნ მათ, მაშინ ეძიებდიან მას და მოიქცევიედ და აღიმსთობედ 
ღმრთისა მიმართ. </p>
<p>35. და მოიჴსენეს, რამეთუ ღმერთი მწე მათდა არს და ღმერთი მაღალი მჴსნელ მათდა 
არს. </p>
<p>36. და შეიყუარეს იგი პირითა მათითა და ენითა მათითა ეცრუვნეს მას. </p>
<p>37. ხოლო გულნი მათნი არა წრფელ იყვნეს მისა მიმართ, არცა ერწმუნნეს აღთქმასა 
მისსა. </p>
<p>38. არამედ იგი თავადი არს მოწყალე და ულხინოს ცოდვათა მათთა და არა განხრწნეს 
და განამრავლა გარემიქცევად გულისწყრომა მისი და არა აღაგზებდა ყოველსა რისხვასა 
მისსა. </p>
<p>39. და მოიჴსენა, რამეთუ ჴორციელ არიან, სულ წარმავალ და არღარა მომაქცეველ. </p>
<p>40. რაოდენგზის განამწარეს იგი უდაბნოსა ზედა, განარისხეს იგი ქუეყანასა 
ურწყულსა! </p>
<p>41. და მოაქციეს და განცადეს ღმერთი და წმიდაჲ იგი ისრაჱლისა განამწარეს. </p>
<p>42. არა მოიჴსენნეს ჴელისა მისისა დღესა მას, რომელსაცა იჴსნნა იგინი ჴელისაგან 
მაჭირვებელთა მათთასა; </p>
<p>43. ვითარ-იგი დასხნა ეგჳპტეს შინა სასწაულნი მისნი და ნაშნი მისნი ველსა მას 
ტანეოსსა; </p>
<p>44. და გარდააქცინა სისხლად მდინარენი მათნი და წჳმანი მათნი, რაჲთა არა სუან;
</p>
<p>45. მიავლინა მათდა ძაღლისმწერი, და შეჭამნა იგინი, და მყუარი, და განხრწნნა 
იგინი. </p>
<p>46. და მისცა გესლსა ნაყოფი მათი და ნაშრომი მათი მკალსა; </p>
<p>47. მოსრა სეტყჳთა ვენაჴები მათი და ლეღუსულელნი მათნი თრთჳლითა; </p>
<p>48. მისცა სეტყუასა საცხოვარი მათი და მონაგები მათი ცეცხლსა; </p>
<p>49. მიავლინა მათდა რისხვა გულისწყრომისა მისისა, გულისწყრომა და რისხვაჲ და 
ჭირი მივლინებითა ანგელოზთა მიერ ბოროტთა. </p>
<p>50. გზა-უყო ალაგთა რისხვითა მისითა, არა ჰრიდა სიკუდილისაგან სულთა მათთასა და 
საცხოვარი მათი სიკუდილსა შეაყენა. </p>
<p>51. და დასცა ყოველი პირმშო ქუეყანასა ეგჳპტისასა დასაბამად ყოვლისა სალმობისა 
მათისა საყოფელთა შინა ქამისთა; </p>
<p>52. და წარმოუმართა, ვითარცა ცხოვარსა, ერსა თჳსსა და აღიყვანა იგი, ვითარცა 
სამწყსო, უდაბნოდ. </p>
<p>53. და უძღოდა მათ სასოებითა, და არა შეეშინა, და მტერნი მათნი დაფარნა ზღუამან.
</p>
<p>54. და შეიყვანნა იგინი მთასა მას სიწმიდისა მისისასა, მთასა ამას, რომელ მოიგო 
მარჯუენემან მისმან; </p>
<p>55. და განასხნა პირისა მათისაგან წარმართნი და განუწილა მათ საზომითა 
დამკჳდრებისათა და დააშენა საყოფელთა მათთა ტომები ისრაჱლისა. </p>
<p>56. და განცადეს და განამწარეს ღმერთი მაღალი და წამებანი მისნი არა დაიცვნეს;
</p>
<p>57. და მიაქციეს და შეურაცხ-ყვეს, ვითარცა-იგი მამათა მათთა, და გარდაიქცეს 
მშჳლდად ელმად; </p>
<p>58. განარისხეს იგი ბორცუებსა ზედა მათსა და კერპებითა მათითა აშურვებდეს მას.
</p>
<p>59. ესმა ღმერთსა და უგულებელს-ყო და შეურაცხ-ყო ფრიად ისრაჱლი. </p>
<p>60. და განიშორა მისგან კარავი სელომისი, კარავი, რომელ დამკჳდრებულ იყო შორის 
კაცთა. </p>
<p>61. და მისცა ტყუედ ძალი მათი და სიკეთე მათი ჴელთა მტერისათა; </p>
<p>62. და შეაყენა მახჳლსა ერი თჳსი და სამკჳდრებელი თჳსი უგულებელს-ყო; </p>
<p>63. ჭაბუკნი მათნი შეჭამნა ცეცხლმან და ქალწულნი მათნი არა იგლოვნეს. </p>
<p>64. მღდელნი მათნი მახჳლითა დაეცნეს, და ქურივნი მათნი არა იტირნეს. </p>
<p>65. და განიღჳძა, ვითარცა მძინარემან, უფალმან, ვითარცა ძლიერი, რომელი იქარვებნ 
ღჳნოსა. </p>
<p>66. და დასცნა მტერნი მისნი მართლუკუნ და საყუედრელად საუკუნოდ მისცნა იგინი.
</p>
<p>67. განიშორა მისგან კარავი იოსებისი და თესლი ეფრემისი არა გამოირჩია მან; </p>
<p>68. არამედ გამოირჩია მან თესლი იუდასი და მთა სიონი, რომელ შეიყუარა. </p>
<p>69. და აღაშენა, ვითარცა მარტორქისა, სიწმიდე მისი, ქუეყანასა ზედა დააფუძნა იგი 
უკუნისამდე. </p>
<p>70. და გამოირჩია მან დავით, მონა თჳსი, და შეიწყნარა იგი სამწყსოსაგან 
ცხოვართასა; და ცხოვართა მუცელქმულთაგან გამოიყვანა იგი </p>
<p>71. მწყსად იაკობ მონისა თჳსისა და ისრაჱლ სამკჳდრებელისა თჳსისა. </p>
<p>72. და მწყსიდა მათ უმანკოებითა გულისა მისისათა და გონიერებითა ჴელითა მისთათა 
უძღოდა მათ. დიდება.</p>
<h2>78<br>
დასასრულსა, ფსალმუნი ასაფისი<br>
</h2>
<p>1. ღმერთო, შევიდეს წარმართნი სამკჳდრებელსა შენსა და შეაგინეს ტაძარი წმიდაჲ 
შენი; დადვეს იერუსალჱმი, ვითარცა ხილისსაცავი; </p>
<p>2. დაასხეს მძორები მონათა შენთა საჭმლად მფრინველთა ცისათა და ჴორცნი წმიდათა 
შენთანი _ მჴეცთა ქუეყანისათა. </p>
<p>3. დასთხიეს სისხლი მათი ვითარცა წყალი გარემოს იერუსალჱმსა, და არა ვინ იყო 
მფარველ მათდა. </p>
<p>4. ვიქმნენით ჩუენ საყუედრელ მოძმეთა ჩუენთა, საცინელ და საკიცხელ გარემოსთა 
ჩუენთა. </p>
<p>5. ვიდრემდის, უფალო, განრისხნე სრულიად და აღატყდეს, ვითარცა ცეცხლი, შური 
შენი? </p>
<p>6. მიჰფინე რისხვა შენი თესლთა ზედა, რომელთა არა გიციან შენ, და მეფეთა ზედა, 
რომელთა სახლსა შენსა არა ხადეს; </p>
<p>7. რამეთუ შეჭამეს იაკობ და ადგილი მისი მოაოჴრეს. </p>
<p>8. ნუ მოიჴსენებ უსჯულოებათა ჩუენთა პირველთა; მსთუად მეწინენ ჩუენ წყალობანი 
შენნი, უფალო, რამეთუ დავგლახაკენით ჩუენ ფრიად. </p>
<p>9. შემეწიენ ჩუენ, ღმერთო მაცხოვარო ჩუენო, დიდებისათჳს სახელისა შენისა; უფალო, 
მიჴსენ ჩუენ და მილხინე ჩუენ ცოდვათა ჩუენთაგან სახელისა შენისათჳს. </p>
<p>10. ნუსადა თქუან წარმართთა: სადა არს ღმერთი იგი მათი? და განცხადებულ იყავნ 
წარმართთა შორის წინაშე თუალთა ჩუენთა შურისგებაჲ სისხლისა მის მონათა შენთასა, 
რომელ დაითხია. </p>
<p>11. შევედინ შენ წინაშე სულთქმაჲ დაბორკილებულთა, სიმდიდრითა მკლავისა შენისათა 
შეეწიე შვილთა მოკლულთასა. </p>
<p>12. მიაგე გარემოსთა ჩუენთა შჳდ წილად წიაღთა მათთა ყუედრებაჲ მათი, რომელ 
გაყუედრეს შენ, უფალო. </p>
<p>13. ხოლო ჩუენ ერნი შენნი ვართ და ცხოვარნი სამწყსოსა შენისანი, აღგიარებდეთ 
შენ, ღმერთო, უკუნისამდე და თესლითი თესლამდე მიუთხრობდეთ ქებულებასა შენსა. </p>
<h2>79</h2>
<p><b>1. ცვალებადთათჳს, წამებაჲ ასაფისი, ფსალმუნი ასურისათჳს </b></p>
<p>2. რომელი ჰმწყსი ისრაჱლსა, მოიხილე, რომელი უძღჳ, ვითარცა ცხოვარსა, იოსებსა; 
რომელი ჰზი ზედა ქერაბინთა, განცხადენ. </p>
<p>3. წინაშე ეფრემ და ბენიამენ და მანასესსა აღადგინე ძლიერებაჲ შენი და მოვედ 
ცხორებად ჩუენდა. </p>
<p>4. ღმერთო, მომაქციენ ჩუენ, გამოაჩინე პირი შენი, და ვცხონდეთ. </p>
<p>5. უფალო ღმერთო ძალთაო, ვიდრემდის განჰრისხნე ლოცვასა ზედა მონათა შენთასა? </p>
<p>6. მაჭამებ ჩუენ პურსა ცრემლითა და მასუამ ჩუენ ცრემლთა საწყაულითა; </p>
<p>7. მყვენ ჩუენ საყუედრელ გარემოსთა ჩუენთა, და მტერნი ჩუენნი მეკიცხევდეს ჩუენ.
</p>
<p>8. უფალო ღმერთო ძალთაო, მომაქციენ ჩუენ, და გამოაჩინე პირი შენი, და ვცხონდეთ.
</p>
<p>9. ვენაჴი ეგჳპტით სცვალე, განასხენ წარმართნი და დაასხი იგი. </p>
<p>10. გზა-უყავ წინაშე მისსა და დაჰნერგენ პირნი მისნი, და აღავსო ქუეყანა. </p>
<p>11. დაფარნა მთანი ჩრდილომან მისმან და ბაბილოთა მისთა _ ნაძუნი ღმრთისანი. </p>
<p>12. მისწუადნა რქანი მისნი ზღუადმდე და მდინარედმდე _ მწუერვალნი მისნი. </p>
<p>13. აწ რად მოჰჴადე ზღუდე მისი, და მოჰყურძნიან მას ყოველნი თანაწარმავალნი 
გზისანი? </p>
<p>14. განრყუნა იგი ეშუმან მაღნარისამან, და ბრანგუმან მძჳნვარემან მოძოა იგი. </p>
<p>15. ღმერთო ძალთაო, მომაქციენ ჩუენ, გარდამოიხილე ზეცით და იხილე და მოჰხედენ 
ვენაჴსა ამას; </p>
<p>16. და დაამტკიცე ესე, რომელ დაასხა მარჯუენემან შენმან, და ძესა ზედა კაცისასა, 
რომელ განაძლიერე შენდა. </p>
<p>17. მომწუარი ცეცხლითა და მოოჴრებული რისხვითა პირისა შენისათა წარწყმდენ. </p>
<p>18. იყავნ ჴელი შენი კაცსა ზედა, მარჯუენე შენი, და ძესა ზედა კაცისასა, რომელ 
განაძლიერე შენდა. </p>
<p>19. და არა განგეშორნეთ ჩუენ შენგან და დიდებისაგან წყალობისა შენისა მაცხოვნენ 
ჩუენ, და სახელსა შენსა ვხადოდით. </p>
<p>20. უფალო ღმერთო ძალთაო, მომაქციენ ჩუენ და გამოაჩინე პირი შენი და ვცხონდეთ.
</p>
<h2>80</h2>
<p><b>1. დასასრულსა, საწნეხელთათჳს, ასაფისი ფსალმუნი </b></p>
<p>2. უგალობდეთ ღმერთსა, მწესა ჩუენსა, ღაღადებით ღმრთისა იაკობისა. </p>
<p>3. აღიღეთ ფსალმუნი და ეცით ბობღანსა, საგალობელი სახარულევანი ებნითა </p>
<p>4. დაჰბერეთ ახლის თჳსთავთა ნესტჳთა, ბრწყინვალესა დღესა დღესასწაულისა 
ჩუენისასა. </p>
<p>5. რამეთუ ბრძანებაჲ არს ესე ისრაჱლისა და სამართალი არს ღმრთისა იაკობისი. </p>
<p>6. წამებად იოსების თანა დადვა ესე, რაჟამს გამოვიდოდა იგი ქუეყანით ეგჳპტით; 
ენაჲ, რომელი არა იცოდა, ესმა; </p>
<p>7. განაშორნა ტჳრთსა ბჭენი მისნი და ჴელნი მისნი გოდრითა მონებასა. </p>
<p>8. ჭირსა მხადე მე, და გიჴსენ შენ; მესმა შენი დაფარულთა შინა ნიავქარისათა, 
გამოგცადე შენ წყალთა მათ ზედა ცილობისათა. </p>
<p>9. ისმინე, ერო ჩემო, და გიწამო შენ, და ისრაჱლო, ისმინო თუ ჩემი, </p>
<p>10. არა იყოს შენ შორის ღმერთი საწუთო, არცა თაყუანის-სცე შენ ღმერთსა უცხოსა.
</p>
<p>11. რამეთუ მე ვარ უფალი ღმერთი შენი, რომელმან აღმოგიყვანე შენ ქუეყანით 
ეგჳპტით; განავრცე პირი შენი და აღვავსო ეგე. </p>
<p>12. და ერმან ჩემმან არა ისმინა ჴმისა ჩემისა და ისრაჱლი მე არა მერჩდა. </p>
<p>13. და განვავლინენ იგინი საქმეთაებრ გულითა მათთასა, რათა ვიდოდიან საქმეთა 
შინა მათთა. </p>
<p>14. უკუეთუმცა ერსა ჩემსა ესმინა ჩემი და ისრაჱლი თუმცა გზათა ჩემთა სრულ იყო,
</p>
<p>15. ვითარცა არა რაჲთამცა მტერნი მათნი დამემდაბლნეს და მაჭირვებელთა ზედა 
და-მცა-მედგა ჴელი ჩემი. </p>
<p>16. მტერნი უფლისანი ეცრუვნეს მას, და იყო ჟამი მათი საუკუნოდ. </p>
<p>17. და აჭამა მათ სიპოხისაგან იფქლისა და კლდისაგან თაფლისა განაძღნა იგინი. 
დიდება.</p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>