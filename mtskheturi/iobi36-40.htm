<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - წიგნი იობისაჲ (36-40 თავები)</title>
<link rel="shortcut icon" href="../../favicon.ico" />


<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>წიგნი იობისაჲ<br>
</h1>
<p></p>
<h2>36</h2>
<p>1. მიუგო ელიუს და ჰრქუა: </p>
<p>2. მგებდ მცირედღა, და გასწაო შენ, რამეთუ არიანღა მერმეცა ჩემ თანა სიტყუანი.
</p>
<p>3. და აღვიღო მეცნიერებაჲ ჩემი შოვრად საქმითა ჩემითა, სამართალი ვთქუა. </p>
<p>4. ჭეშმარიტებით, არა სიცრუვისა სიტყჳთა, ხოლო შენ ნაცილად გულისჴმა-ჰყოფ. </p>
<p>5. ესე უწყოდე, რამეთუ უფალმან არა განიშოროს უბიწოჲ იგი, ძლიერმან მან ძალითა.
</p>
<p>6. გულითა უღმრთოჲ იგი არა აცხოვნოს და სასჯელი გლახაკსა გამოსცეს. </p>
<p>7. არა გამოაშორნეს მართალსა თუალნი მისნი და მეფეთა თანამოსაყდრედ დასცნეს 
იგინი მძლედ, და აღმაღლდენ. </p>
<p>8. და კრულნი იგი ჴელბორკილითა შეიკრნეს საბლითა სიგლახაკისათა. </p>
<p>9. და უთხრნეს მათ საქმენი მათნი და შეცოდებანი მათნი, რამეთუ განძლიერდენ. </p>
<p>10. და მართლისა მის ისმინოს და თქუას, ვითარმედ: მოიქცენ სიცრუვისაგან. </p>
<p>11. უკუეთუ ისმინონ, ჰმონებდენ. აღასრულნენ დღენი მათნი კეთილსა შინა და წელნი 
მათნი შეუნიერებით. </p>
<p>12. ხოლო უღმრთონი ვერ განერნენ, რამეთუ არა ჰნებავს მათ ცნობად ღმერთი და 
რამეთუ სწავლასა შინა ურჩ იყვნეს. </p>
<p>13. და ორგულთა გულითა დაამტკიცონ გულისწყრომაჲ. ვერცა დაღადყონ, რამეთუ შეკრნა 
იგინი. </p>
<p>14. მოკუედინ სიჭაბუკესა სული მათი და ცხორებაჲ მათი იწყალნ ანგელოზთაგან. </p>
<p>15. ამისთჳს, რამეთუ აჭირებდეს ჭირვეულთა და უძლურთა. და სამართალი მშჳდთა 
გამოსცეს. </p>
<p>16. და ამას თანა შეგაცთუნა შენ პირისაგან მტერისა უფსკრულისა მოფენაჲ ქუეშე 
მისსა. და დაემჴუა ტაბლაჲ შენი სავსე სიპოხითა. </p>
<p>17. ხოლო არა მოაკლდეს მართალთაგან სამართალი, ხოლო გულისწყრომაჲ იყოს უღმრთოთა 
ზედა. </p>
<p>18. უღმრთოებით, რომელ ქრთამსა მიიღებდეს ნაწილად. </p>
<p>19. ნუ სადა გარდაგაქცევნ ნებსით გონებაჲ შენი ვედრებასა ჭირსა შინა მყოფთა 
უძლურთასა, და ყოველთაგან, რომელნი მტკიცე იყუნენ ძალითა. </p>
<p>20. ნუ გამოიყვანებ ღამე ერსა აღსლვად მათ წილ. </p>
<p>21. ეკრძალე, ნუ იქმ უჯეროსა, რამეთუ ამათგან განერე გლახაკებასა, </p>
<p>22. აჰა, ესერა, ძლიერმან განამტკიცოს იგი ძალითა თჳსითა. ვინმე უკუე არს ძლიერ 
მისებრ? </p>
<p>23. ანუ ვინმე არს განმკითხველ საქმეთა მისთა? ანუ ვინ არს მეტყუელ მისა, 
ვითარმედ: ქმნა რაჲმე სიცრუით? </p>
<p>24. მოიჴსენე, რამეთუ დიდ არიან საქმენი მისნი, რომელთა ზედა მთავრობდეს კაცნი 
მართალნი. </p>
<p>25. ყოველმან კაცმან იხილა მას შინა, ვითარცა წყლულნი არიან ყოველნი კაცნი, </p>
<p>26. აჰა, ესერა, ძლიერი იგი დიდ არს და ვერ გჳცნობიეს რიცხჳ წელთა დაუსრულებელ.
</p>
<p>27. აღრაცხილ არიან მისა ნაწუეთნი წჳმისანი და მოჰფინედ წჳმად ღრუბელთა. </p>
<p>28. და დიოდიან დაძუელებად, დაწყჳდიან, ექმნენ მრავალთა ზედა კაცთა, და 
აჩრდილობდეს ღრუბელი ურიცხუთა ზედა კაცთა. ჟამი განუწესა პირუტყუთა და იციან 
საწოლისა წესი. ამას ყოველსა ზედა არა განუკჳრდებისა გონებასა შენსა, არცა 
დაგეგების გული შენი ჴორცთაგან შენთა? </p>
<p>29. და უკუეთუ გულისჴმა-ჰყო განწესებაჲ ღრუბელთაჲ და სწორებაჲ საყოფელისა 
მისისაჲ, </p>
<p>30. აჰა, ესერა, განმარტის მას ზედა გზაჲ და ძირნი ზღჳსანი დაჰფარნა, </p>
<p>31. რამეთუ მათ შინა განსაჯნეს ერნი, და მოსცეს საზრდელი ძლიერსა. </p>
<p>32. ჴელითა დაფარა ნათელი და ამცნო მისთჳს, რომელი მოეგებვოდის მას, </p>
<p>33. უთხრას მისთჳს მეგობართა თჳსთა და მონაგებთა სიცრუვისათჳს. </p>
<h2>37</h2>
<p>1. და ამას ზედა შემიძრწუნდა გული ჩემი და განვარდა ადგილით თჳსით. </p>
<p>2. ისმინე სმენაჲ რისხვისა გულისწყრომისა უფლისაჲ და სიტყუაჲ პირისა მისისაგან 
გამოვიდეს. </p>
<p>3. ქუეშე ყოველსა ცასა დასაბამი მისი და ნათელი მისი ფრთეთა ზედა ქუეყანისათა.
</p>
<p>4. კუალსა მისსა შემდგომად დაღადებდეს ჴმითა და იქუხოს ჴმითა რისხვისა 
მისისაჲთა. და არა ცვალნეს იგინი, რამეთუ გესმეს ჴმაჲ მისი. </p>
<p>5. იქუხოს ძლიერმან მან ჴმითა თჳსითა საკჳრველად, რომელნი ქმნნა საქმენი 
დიდ-დიდნი, რამეთუ არა ვიცოდეთ. </p>
<p>6. უბრძანოს თოვლსა ყოფად ქუეყანასა ზედა და ზამთარი წჳმათა ძლიერებისა 
მისისათაჲ. </p>
<p>7. ჴელთა ყოვლისა კაცისათა დაჰბეჭდოს, რათა ცნას ყოველმან კაცმან თჳსი იგი 
უძლურებაჲ. </p>
<p>8. შევიდენ მჴეცნი ქუეშე საფარველსა, და იყოფოდეს საწოლსა მათსა ზედა. </p>
<p>9. საუნჯეთაგან მოუჴდენ სალმობანი, მთათა მწუერვალთაბან ყინელი, </p>
<p>10. და ქარისაგან ძლიერისა მოსცეს ნეფხუაჲ, შეკრიბნეს წყალნი, ვითარცა ჰნებავნ.
</p>
<p>11. და რჩეულთა მისთა მოჰფინის ღრუბელი, განაბნიის ღრუბელი ნათლითა მისითა. </p>
<p>12. და თავადმან სიმრგულე მისი გარემოაქციის ენთიებულათოთ საქმედ მათა ყოველივე, 
რავდენი ამცნო მათ, ესენი ბრძანებულ არიან მის მიერ ქუეყანასა ზედა, </p>
<p>13. გინათუ ველსა, გინათუ ქუეყანასა მისსა, გინათუ წყალობად პოოს იგი. </p>
<p>14. ყურად-იღე ესე, იობ, დადეგ და ისწავე ძალი უფლისაჲ, </p>
<p>15. ხოლო ესე უწყი, რამეთუ ღმერთმან დაამტკიცნა საქმენი თჳსნი: ნათელი შექმნა 
ბნელისაგან. </p>
<p>16. და იცის განკითხვაჲ ღრუბელთაჲ, განსაკჳრვებელი დაცემაჲ მრავალთაჲ. </p>
<p>17. ხოლო სამოსელი შენი ტფილ, და დაყუდნეს ქუეყანასა ზედა. </p>
<p>18. სიმტკიცე მის თანა სიძუელედ, ძლიერ არიან, ვითარცა ხილვაჲ მოფენისა წყალთაჲ.
</p>
<p>19. აწ რაჲსათჳს არს ესე? მასწავე მე, რა ვჰრქუათ მას, და დავდუმნეთ 
მრავალისაგან სიტყჳსა. </p>
<p>20. ანუ წიგნი, ნუ და მიწგნობარი წინამიდგს მე, რათა კაცისათჳს წინამდგომელისა 
დავდუმნე? </p>
<p>21. ხოლო ყოველთა ვერსახილველ არს ნათელი, ბრწყინვალე არს დაძუელებადთა შორის, 
ვითარცა-იგი მის წინაშე ღრუბელთა ზედა. </p>
<p>22. ჩრდილოთ ღრუბელნი ოქროფერნი, ამათ ყოველთა ზედა დიდ არს დიდებაჲ და პატივი 
ყოვლისა მპყრობელისაჲ. </p>
<p>23. და არა ვის ვპოებთ სხუასა მსგავსსა მისსა ძლიერებითა, რომელი-იგი სიმართლისა 
მსაჯული არს. არა ჰგონება, ვითარმცა ისმინა მისი? </p>
<p>24. ამისთჳს ეშინოდის მისა კაცთა და ეშინოდის მისა ბრძენთა გულითა. შემდგომად 
დადუმებისა მის ელიუსისა სიტყუათა ამათ. </p>
<h2>38</h2>
<p>1. ჰრქუა უფალმან იობს არმურით გამო და ღრუბლით: </p>
<p>2. ვინ არს ესე, რომელი მიმალავს სიტყუათა, და შეუკრებიან ზრახვანი გულსა თჳსსა, 
და ჩემგან ჰგონებს დაფარვასა? </p>
<p>3. შეირტყენ ვითარცა მამაკაცმან წელნი შენნი, მე გკითხვიდე და შენ მომიგებდ მე.
</p>
<p>4. სადა იყავ, რაჟამს დავაფუძნებდ მე ქუეყანასა? მითხარ მე, უკუეთუ იცი 
გულისჴმის-ყოფაჲ. </p>
<p>5. ვინ დადვა საზომი მისი, უკუეთუ იცი? ან ვინ მოიღო საზომი მის ზედა? </p>
<p>6. ანუ რასა ზედა კარშიკნი მისნი დამსჭუალულ არიან? ანუ ვინ არს, რომელმან დადვა 
ლოდი იგი საკიდური მის ზედა? </p>
<p>7. ოდეს იქმნნეს ვარსკულავნი, მიქებდეს მე ჴმითა დიდითა ყოველნი ანგელოზნი 
ჩემნი. </p>
<p>8. და-უკუე-ვჰჴაშ ზღუაჲ ბჭეებითა, რაჟამს-იგი იშუებოდა, დედის მუცლით 
გამო-რა-ვიდოდა. </p>
<p>9. დავსდევ მას ზედა ღრუბელი სამოსლად და ნისლითა წარვგრაგნე იგი. </p>
<p>10. დავსცენ მას ზედა საზღვარნი და დავაგენ მას კლიტენი და ბჭენი. </p>
<p>11. და ვარქუ: აქამომდე მოხჳდე და არა გარდაჰჴდე, არამედ შენ ზედვე შეიმუსრნენ 
ღელვანი შენნი. </p>
<p>12. ანუ შენ ზედა დავაწესე ნათელი განთიადისა, და მთიებმან იცნა თჳსი იგი წესი
</p>
<p>13. მიწევნად ფრთეთა ქუეყანისათა, და განბნევად უღელნი მისგან? </p>
<p>14. ანუ შენ მოიდე მიწაჲ ქუეყანით და თიჴაჲ შეჰქმენ ცხოვლად და პირმეტყუელად და 
დაადგინე ქუეყანასა ზედა? </p>
<p>15. ანუ შენ მოუღე ნათელი უღმრთოთა, და მკლავნი ამპარტავანთანი შენ შეჰმუსრენ?
</p>
<p>16. მი-მე-სრულ ხარა წყაროსა მას ზღჳსასა, ანუ კუალსა უფსკრულთასა სრულ ხარა?
</p>
<p>17. გან-მე-გეხუნენა შიშით ბჭენი სიკუდილისანი, ანუ მეკარეთა ჯოჯოხეთისათა 
გიხილონ და შეძრწუნდენ? </p>
<p>18. ანუ სწავლულ ხარა სივრცესა ცასა ქუეშე? მითხარ მე: ვითარმე, ანუ რაბამ არს?
</p>
<p>19. რომელსა ადგილსა იქცევის ნათელი, ანუ რომელი ადგილი არს ბნელისაჲ? </p>
<p>20. მი-ხოლო-თუ-მიიყვანო საზღვართა მისთა, გინათუ იცნი ალაგნი მისნი? </p>
<p>21. მეცნიერმე ხარა? ვინ უწყის, მაშინ შობილ იყო და რიცხუნი წელთა შენთანი ფრიად 
იყუნეს? </p>
<p>22. მი-მე-სრულ ხარა საუნჯეთა თოვლისათა, გიხილვანა საუნჯენი სეტყუათანი? </p>
<p>23. რამეთუ დაუუნჯებულ არიან დღედ მტერთა, დღედ ბრძოლისა და ლალვისა. </p>
<p>24. ანუ ვინაჲ გამოვალს თრთჳლი, რომელი განეფინების სამხრით ცასა ქუეშე? 
მითხარღა მე! </p>
<p>25. ანუ ვინ განუმზადა წჳმისა სასტიკისა დინებაჲ, და გზაჲ ნადირთა? </p>
<p>26. სადა არს კაცი, უდაბნოთა უკაცურთა </p>
<p>27. განაძღოს დაუთრგუნავნი და უშენნი. და აღმოაცენოს მცენარენი? </p>
<p>28. ვინ არს წჳმისა მამაჲ? ანუ ვინ არს, რომელმან შვნა შანთნი ცუარისანი? </p>
<p>29. ვისისა მუცლისაგან გამოვალს მყინვარი? ანუ ნეფხუაჲ ცასა ქუეშე ვინ შვა? </p>
<p>30. რომელი გარდამოვალს, ვითარცა წყალი მდინარე? ანუ პირნი ცისანი ვინ დაადნო?
</p>
<p>31. გულისჴმა-გიყოფიან საკჳრველნი ხომთანი, ანუ ზღუდენი ორიონთანი შენ განახუენ?
</p>
<p>32. შენ აღმოაბრწყინეა მთიები ჟამსა მისა და აფროდიტე შვილი ზედა ქუეყანისა? </p>
<p>33. ანუ ცანი ქუეშე ერთბამად რავდენნი ქმნილ არიან? </p>
<p>34. უწოდემეა ღრუბელთა ჴმითა და ძრწოლით, წყლითა მძაფრითა გერჩდენ შენ? </p>
<p>35. ანუ წარ-მე-ავლინნე მეხის-ტეხანი და წარვიდენ და გრქუან შენ, ვითარმედ: რა 
უკუე არს? </p>
<p>36. ანუ ვინ მოსცა დედათა ქსლისა სიბრძნე, ანუ ჭრელობისა მეცნიერებაჲ? </p>
<p>37. ანუ ვინ აღრაცხნა ღრუბელნი სიბრძნითა თჳსითა, და ცანი ქუეყანად მოდრიკნა?
</p>
<p>38. განფენილ არს, ვითარცა მიაწჲ მტუერი, შევამტკიცო იგი, ვითარცა ლოდსა კუბაჲ?
</p>
<p>39. ანუ შენ უნადირეა ლომთა საზრდელი, ანუ სულნი ვეშაპთანი შენ განაძღენ? </p>
<p>40. და შეშინებულ არიან იგინი საწოლსა თჳსსა ზედა, სხენან იგინი მაღნართა შინა 
და მზირიან. </p>
<p>41. ანუ ვინ განუმზადა ყორანსა საზრდელი? რამეთუ მართუენი მისნი უფლისა მიმარი, 
ღაღადებენ შეცთომილნი, საზრდელსა ეძიებედ. </p>
<h2>39</h2>
<p>1. უკუეთუ სცნა ჟამი შობისაჲ ირემვაცთაჲ შინა, ანუ შენ დაუმარხეა სალმობაჲ 
ირემთა? </p>
<p>2. და აღრაცხენ თთუენი შობისა მათისანი სავსებით, ანუ სალმობანი მათნი შენ 
განჰჴსნენა? </p>
<p>3. და განჰზარდენ მართუენი მათნი თჳნიერ შიშისა? და სალმობანი მათნი მოუვლინენ?
</p>
<p>4. დასთხინენ შვილნი მათნი და განმრავლდენ შობითა. განვიდენ და არღარა მოიქცენ 
თავით თჳსით. </p>
<p>5. ანუ ვინ განუტევა კანჯარი თავისუფლად, და საკრველნი მათნი ვინ განჴსნა? </p>
<p>6. ვყავ საყოფლად მათდა უდაბნოჲ და საძოვარად მათდა ქუეყანაჲ მარილოვანი. </p>
<p>7. ეკიცხენ სიმრავლესა ქალაქისასა და ბრძოლაჲ ხარკის-მკრებელთაჲ არა ესმინ მათ.
</p>
<p>8. განიმსტურნიან მთანი საძოვრად მათდა და შემდგომად კუალსა ყოვლისა მდელოჲსასა 
ეძიებედ. </p>
<p>9. ანუ ინებოსმეა მარტორქამან მონებად შენდა, ანუ დაწოლად ბაგასა შენსა? </p>
<p>10. ანუ შე-მე-უკრა საბლითა უღელი მისი, ანუ ზიდვიდესმეა ორნატსა შენსა ველსა 
ზედა? </p>
<p>11. გინათუ ესვიდე მას, რამეთუ დიდ არს ძალი მისი. და მიუტეო მას საქმე შენი.
</p>
<p>12. გრწამსა, ვითარმედ მოგაგოს შენ თესლი შენი და შემოიღოს კალოსა შენსა? </p>
<p>13. ფრთითა განსცხრებინ მჭურინავი, უკუეთუ მიუდგეს სირაქლემი და იხჳ, </p>
<p>14. რამეთუ დაუტევნეს ქუეყანასა ზედა კუერცხნი მისნი და მიწასა ზედა აცხობნ მათ,
</p>
<p>15. და დაავიწყდეს, სადა-იგი დააბნინა, და მჴეცთა ველისათა დათრგუნნეს იგინი. 
</p>
<p>16. განფიცხნეს შვილნი მისნი, ვითარცა არა მისნი, ცუდად დაშურა თჳნიერად შიშისა,
</p>
<p>17. რამეთუ დაადუმა უფალმან მისმან სიბრძნე მისი და არა განუწილა მას 
გულისჴმის-ყოფაჲ. </p>
<p>18. ჟამად-ჟამად სიმაღლისა აღიმაღლის, ეკიცხევნ ცხენზედა და ზედამჯდომელსა. </p>
<p>19. ანუ შენ შეჰმოსეა ძალი ცხენსა და შეარტყ ქედსა მისსა შაში? </p>
<p>20. და შეჰმოსე საჭურველი და დიდებაჲ მკერდსა მისსა და კადნიერებაჲ? </p>
<p>21. აღმოითხრინ ფერჴითა და იბეკნ ველსა ზედა, იზახებნ და განვალნ ველად. </p>
<p>22. შემთხუევასა ისრისასა ეკიცხევნ და არა გარემიიქცის მახჳლისაგან. </p>
<p>23. მის ზედა ოხრინ რაჲ მშჳლდი და მახჳლი, ლახურისა და ჰოროლისა ძრვაჲ. </p>
<p>24. და რისხვითა განჰრყუნინ ქუეყანასა და არა ჰრწამნ, ვიდრემდე დაჰბერონ. 
ნესტუმაღა ჴმა-ყვის. </p>
<p>25. მან თქჳს: ვაშა, ვაშა! შორითავე სული ეცის ბრძოლისაჲ და ზედამისლვა და 
ღაღადებაჲ. </p>
<p>26. ანუ შენითა სწავლითა დადგის ქორი? განიპყრნის ფრთენი თჳსნი და შეუძრველად 
დგან და იხედავნ ჩრდილოჲთ კერძო. </p>
<p>27. ანუ შენითა ბრძანებითა აღმაღლდის ორბი და ყანჩი დაჯდის მართუეთა ზედა? </p>
<p>28. და იქცევინ მწუერვალთა ზედა კლდისათა ფარულად, </p>
<p>29. მუნ არნ და ეძიებნ საზრდელსა, შორით თუალნი მისნი ხედვენ, </p>
<p>30. მართუენი მისნი შეიბღალნიან სისხლითა, სადაცა არს მძორი, მეყსეულად მუნ 
იპოვნიან. </p>
<p>31. და მიუგო უფალმან ღმერთმან იობს და ჰრქუა: </p>
<p>32. აწ ნუუკუე შენ სასჯელსა შემძლებელისა თანა ერიდები, რომელი ამხილებდეს 
ღმერთსა, მიეგოს მას სიტყუაჲ. </p>
<p>33. მიუგო იობ და ჰრქუა უფალსა: </p>
<p>34. რასაღამე ვისაჯები სწავლასა შინა და ვამხილებ უფალსა და მესმნეს ესოდენნი 
ესე არარასა ამას? </p>
<p>35. და მე რაჲ სიტყუაჲ უპოო ესოდენისა მიმართ, ჴელი დავიდვა პირსა ჩემსა? </p>
<p>36. ერთგზის ვიტყოდი და მერმე არღარა შევსძინო. </p>
<h2>40</h2>
<p>1. მერმე მიუგო უფალმან იობს და ჰრქუა ღრუბლით გამო: </p>
<p>2. ნუ ეგრე, არამედ შეირტყენ, ვითარცა მამაკაცმან წელნი შენი. მე გკითხვიდე და 
შენ მომიგებდე მე. </p>
<p>3. ნუ განაგდებ სასჯელსა ჩემსა, ანუ ჰგონებ, ვითარმცა სხუად რადმე გამოგეცხადე 
შენ? არამედ, რათა გამოსჩნდე მართლად. </p>
<p>4. აწ მკლავი შენი ნუ არსა უფლისა მიერ, ანუ ჴმისა მისებრ ჰქუხდე? </p>
<p>5. აღიღე სიმაღლე და ძალი, დიდებაჲ და პატივი შეიმოსე. </p>
<p>6. და წარავლინენ ანგელოზნი რისხვისანი, დაშრიტე, მაგინებელნი დაამდაბლენ და 
ამპარტავანი დაშრიტე. </p>
<p>7. დაალპენ უღმრთონი მეყსეულად, </p>
<p>8. დაჰფარენ ქუეყანასა მას გარესკნელსა ერთბამად, და პირნი მათნი გინებითა 
აღავსენ. </p>
<p>9. აღმიაროსა, ვითარმედ ძალ-უც მარჯუენესა შენსა? </p>
<p>10. არამედ, აჰა, ეგერა, მჴეცნიცა შენ წინაშე თივასა, ვითარცა ზროხანი, ჭამენ.
</p>
<p>11. აჰა, ეგერა, ძალი მისი წელთა მისთა და ძლიერებაჲ მისი უპესა მუცლისასა </p>
<p>12. აღჰმართა ბოლოჲ მისი, ვითარცა საროჲ. ხოლო ძარღუნი მისნი შეთხზულ არიან. </p>
<p>13. გუერდნი მისნი გუერდნი რვალისანი და ზურგისძუალი მისი რკინაჲ დასხივებული,
</p>
<p>14. ესე იგი არს დასაბამად დაბადებისა უფლისა, და შექმნული სამღერელად ანგელოზთა 
მისთა. </p>
<p>15. მოვიდეს მთასა მყარსა მწუერვალსა, ყვის მხიარულებაჲ ოთხფერჴთაჲ. ტარტაროსსა 
შიდა. </p>
<p>16. ქუეშე თითოფერთა ხეთა დაწჳს ჭილსა თანა ლერწამსა და ლელსა. </p>
<p>17. აგრილობედ მას ხენი დიდ-დიდნი მორჩითურთ და რტონი აგნისანი ნუ იყოს ღათუ.
</p>
<p>18. წყლით-რღუნაჲ ვერ აგრძნეს, ესავნ თავსა თჳსსა მი-ღა-თუ-ჰმართის იორდანემან 
პირსა მისსა. </p>
<p>19. თუალსა მისსა შთაიწრიდოს იგი, განდრეკასა მას მისსა განუჴურიტოს ცხჳრი მისი.
</p>
<p>20. მო-მე-ითრიოა ვეშაპი სამჭედურითა და განიღო ხრატუკი ნიღრსა მისსა? </p>
<p>21. ანუ ამოაცუა გრკალი ნიჩურსა მისსა და გრგოლითა განუჴურიტო ბაგე მისი? </p>
<p>22. და გეტყოდის შენ ვედრებით, მოქენებით ქუემო? ანუ დადვას აღთქმაჲ შენ თანა.
</p>
<p>23. და მოიყვანთ იგი მონად საუკუნოდ? </p>
<p>24. და ემღერდე მას, ვითარცა მფრინველსა, ანუ შეუკრა იგი ვითარცა სირი ყრმასა?
</p>
<p>25. განძღენ მით წარმართნი და განიყონ იგი ზღჳსკიდისა ნათესავთა? </p>
<p>26. ყოველნი ღათუ მენავენი შეკრბენ, ვერ მოიღონ ერთი ქეცი ბოლოჲსა მისისაჲ და 
ნავებითა მესათხევლეთათა თავი მისი. </p>
<p>27. ანუ დასდვა ჴელი შენი მას ზედა და მოიჴსენო ბრძოლაჲ იგი, რომელი იყო ჴორცთა 
მისთა ზედა. და ნუღარა იყოფინ. </p>
<p>28. არა გიხილავსა იგი და არცა სიტყუათა ამათ ზედა დაგიკჳრდების?</p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>