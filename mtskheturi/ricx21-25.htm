<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - რიცხუთაჲ (21-25 თავები)</title>
<link rel="shortcut icon" href="../../favicon.ico" />


<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>რიცხუთაჲ </h1>
<h2>21</h2>
<p>1. და ესმა ქანანის მეფესა არადიდსა, რომელ მკჳდრ იყო უდაბნოსა, ვითარმედ მოვიდა 
ისრაჱლი გზასა ათარისასა, და ბრძოლა-უყო ისრაჱლსა, და იტაცეს მათგან სატყუენავი.
</p>
<p>2. და აღუთქუა ისრაჱლმან აღთქმაჲ უფალსა და თქუა: მო-თუ-მცე ერი ესე ჴელთა 
ჩემთა, შეჩუენებულ-ვყო იგი და ქალაქები მისი. </p>
<p>3. და ისმინა უფალმან ჴმაჲ ისრაჱლისაჲ და მოსცა ქანანი ჴელთა მისთა. და 
შეჩუენებულ-ყო იგი და ქალაქები მისი და უწოდა მას ადგილსა სახელი - „შეჩუენებულ“.
</p>
<p>4. და იტრნეს ორით მთით გზით ზღჳთ კერძო ერუთრად და გარეშევლლეს ქუეყანაჲ 
ედომისაჲ. და სულმოკლე იქმნა ერი იგი გზასა ზედა. </p>
<p>5. და ძჳრსა იტყოდა ერი იგი ღმრთისა მიმართ და მოსესთჳს და თქუა: რაჲსათჳს 
მოგჳყვანენ ჩუენ ეგჳპტით მოსრვად უდაბნოსა ამას, რამეთუ არა არს პური, არცა წყალი 
და სულსა ჩუენსა მოეწყინა პური ესე ცუდი? </p>
<p>6. და მოუვლინა უფალმან ერსა მას გუელი მომსრველი და უკბენდეს ერსა მას და 
მოისრა ერი მრავალი ძეთა ისრაჱლისათაჲ. </p>
<p>7. და მოვიდა ერი იგი მოსესა და ეტყოდა: ვცოდეთ, რამეთუ ძჳრსა ვიტყოდეთ 
უფლისათჳს და შენთჳს. ილოცე აწ უფლისა მიმართ და განგუაყენე ჩუენგან გუელი ესე. და 
ილოცა მოსე უფლისა მიმართ ერისა მისთჳს. </p>
<p>8. და ჰრქუა უფალმან მოსეს: ქმენ შენ გუელი და დადვე იგი საზღვარსა ზედა. და 
იყოს, უკბინოს თუ გუელმან კაცსა, ყოველმან კბენილმან, რომელმან იხილოს იგი, 
ცხონდეს. </p>
<p>9. და ქმნა მოსე გუელი რვალისაჲ და აღმართა იგი საზღვართა ზედა. და იყო, რაჟამს 
უკბინის გუელმან კაცსა, და მიჰხედის გუელსა მას რვალისასა და ცხონდის. </p>
<p>10. და იძრნეს ძენი ისრაჱლისანი და დაიბანაკეს უბოთსა. </p>
<p>11. და იძრნეს უბოთით და დაიბანაკეს აქალგას წიაღ უდაბნოსა, რომელ არს პირის-პირ 
მოაბსა აღმოსავლით კერძო მზისაჲთ. </p>
<p>12. მიერ იძრნეს და დაიბანაკეს ჴევსა სარედისასა. </p>
<p>13. მიერ იძრნეს და დაიბანაკეს მიერ წიაღ არნუნსა უდაბნოსა, რომელ გამოვლეს 
საზღვართაგან ამორეველთაჲსა, რამეთუ არნუნი საზღვარი მოაბელთაჲ არს და არს საშუვალ 
ამორეველისა. </p>
<p>14. ამისთჳს თქმულ არს წიგნსა ბრძოლაჲ იგი უფლისა, ზუობი მოწუა და ჴევნი 
არნონისანი. </p>
<p>15. და ჴევნი დაამტკიცნა დამკჳდრებად ერისა. და ახს საზღვართა მოაბისათა. </p>
<p>16. და მუნ იყო ჯურღმული ესე, ჯურღმული, რომლისათჳს ჰრქუა უფალმან მოსეს: 
შეკრიბე ერი ეგე და ვსცე მათ წყალი სუმად. </p>
<p>17. მაშინ გალობდა ისრაჱლი გალობასა ამას ჯურღმულსა მას ზედა. წინამძღუართა 
მისთა თხარეს </p>
<p>18. ჯურღმული, მთავართა აღმოკოდეს იგი, მეუფეთა წარმართთა მეუფებასა მათსა, 
რაჟამს ეუფლებოდეს მათ და ჯურღმულით მანთანაინდ. </p>
<p>19. და მანთანაით მანთანაჱლდ და მანანაჱლით ბაბუოთდ, </p>
<p>20. და ბამოოთით იანანდ თავი, რომელ არს ველსა მოაბისასა თავით გოთლილით, რომელ 
ხედავს პირსა უდაბნოჲსასა. </p>
<p>21. და წარავლინნა მოსე მოციქული სიონ მეფისა ამორეველთაჲსა სიტყჳთა 
მშჳდობისაჲთა. </p>
<p>22. და ჰრქუა: განვლო ქუეყანა შენი, გზაჲ განვლო, არა მივაქციოთ აგარაკსა შენსა, 
არცა ვენაჴთა შენთა, არა ვსუათ წყალი ჯურღმულისა შენისაჲ. გზაჲ სამეუფოჲ განვლოთ 
ვიდრე გარდასლვადმდე საზღვართა შენთა. </p>
<p>23. და არა სცა სიონი ისრაჱლსა განსლვად საზღვრით მისით. და შეკრიბა სიონ ყოველი 
ერი თჳსი და გამოუჴდა ბრძოლად ისრაჱლსა უდაბნოდ და მოვიდა იასასარდ და ეწყო 
ისრაჱლსა. </p>
<p>24. და სძლო მას ისრაჱლმან მოსრვად მახჳლითა და ეუფლა ქუეყანასა მისსა 
არნუნითგან მიიაბუკდმდე და ვიდრე ძეთა ამანისთადმდე, რამეთუ იაზერ საზღვარი არს 
ამმანისთაჲ. </p>
<p>25. და დაიპყრა ისრაჱლმან ყოველი ქალაქები ესე. და დაეშენა ისრაჱლი ყოველსა შინა 
ქალაქებსა ამორეველთასა ესებონს შინა და ყოველთა შინა მოსაზღურეთა მისთა. </p>
<p>26. რამეთუ ესებონი ქალაქი სერუნისი არს მეფისა ამორეველთაჲსაჲ და ამას ჰბრძოდა 
მეფესა ამორეველთასა წინა და დაიპყრა ყოველი ქუეყანაჲ მისი არუჱრითგან მიარნუნდმდე.
</p>
<p>27. ამისთჳს თქჳანმე იგავითა მოვედით ესებონს, რათა აღეშენოს და განეგოს ქალაქი 
სიონისი. </p>
<p>28. რამეთუ ცეცხლი გამოჴდა ესებონით, ალი ქალაქით სიონისით და შეჭამა მოაბადმდე, 
შთანთქნა ძენი არნუნისნი. </p>
<p>29. ვაჲ შენდა, მოაბ, წარსწყმიდე ერი ქამონისი, მიეცა, ძენი მათნი ევლტოდეთ და 
ასულები მათი ტყუე იყოს მეფისა ამორეველთაჲსა სიონისი. </p>
<p>30. და ნათესავი მათი წარწყმდეს ესებონდ მიდებონდმდე და დედებმან მათმან უფროჲს 
აღაგზნეს ცეცხლი მოაბსა ზედა. </p>
<p>31. ხოლო დაეშენა ისრაჱლი ყოველთა ქალაქებთა ამორეველთასა. </p>
<p>32. და წარავლინა მოსე მოხილვად იაზერისა და დაიპყრეს იგი და დაბნები მისი და 
გამოჴადეს ამორეველი იგი, რომელ მკჳდრ იყო მუნ. </p>
<p>33. და მოაქციეს და აღვიდეს გზასა ბასანისასა და გამოვიდა ოგ, მეფე ბასანისაჲ, 
წინაშემთხუევად მათა, თავადი იგი და ყოველი ერი მისი ბრძოლად ედრაინს. </p>
<p>34. და ჰრქუა უფალმან მოსეს: ნუ გეშინინ მისგან, რამეთუ ჴელთა შენთა მიმიცემიეს 
იგი და ყოველი ერი მისი და ყოველი ქუეყანა მისი და უყავ მას, ვითარცა-იგი უყავ სეონ 
მეფესა ამორეველთასა, რომელ შენ იყო ესებონს შინა. </p>
<p>35. და მოკლა იგი და ძენი მისნი, და ყოველი ერი მისი, და არა დაუტევა მისი 
განრინებული და დაიმკჳდრეს ქუეყანა მათი. </p>
<h2>22</h2>
<p>1. და იძრნეს ძენი ისრაჱლისნი და დაიბანაკეს დასავალით კერძო მოაბსა, იორდანესა 
ზედა, იერიქოჲთ კერძო. </p>
<p>2. და იხილა ბალაკ, ძემან სეფორისმან, ყოველი, რაჲცა-იგი უყო ისრაჱლმან 
ამორეველსა. </p>
<p>3. და შეეშინა მოაბსა ერისა მისგან ფრიად, რამეთუ მრავალ იყუნეს და ზარ-ჰჴდა 
მოაბსა პირისაგან ძეთა ისრაჱლისათაჲსა. </p>
<p>4. და ჰრქუა მოაბ მოხუცებულთა მადიამისათა: აწ აღლოშოს კრებულმან ამან ყოველი 
გარემოჲს ჩუენსა, ვითარცა აღლოშის ზროხამან მწუანე ველისაგან. და ბალაკ, ძე 
სეფორისი, მეფე მოაბისაჲ იყო მას ჟამსა ოდენ. </p>
<p>5. და მიავლინნა მოციქულნი ბალაამისსა ძისა ბეორისსა ფათურაჲსსა, რომელ არს 
მდინარესა ზედა ქუეყანასა ზედა, ძეთა ერისა თჳსისათა, მოხადად მისა და რქუმად მისა: 
აჰა, ესერა, ერი გამოჴდა ეგჳპტით. აჰა, ესერა, დაიფარა პირი ქუეყანისაჲ, და ესე 
დადგრომილ არს მახლობელად ჩემსა. </p>
<p>6. და აწ მოვედ და წყევე ერი ესე, რამეთუ უძლიერეს არს ესე ჩემსა. უძლოთ ხოლო თუ 
მოსრვად მათგანთა და განვასხნეთ იგინი ქუეყანით, რამეთუ უწყი, რომელნი აკურთხნი 
შენ, კურთხეულ არიედ და, რომელნი სწყევნი შენ, წყეულ არიედ. </p>
<p>7. და წარვიდეს მოხუცებულნი მადიამისანი და სამისნველნი ჴელთა შინა მათთა. და 
მოვიდეს ბალაამისსა და უთხრნეს მას სიტყუანი ბალააკისანი. </p>
<p>8. და ჰრქუა მათ: დაადგერით მწუხრად და მიგეთხრას თქუენ საქმე, რომელ თქვას 
უფალმან ჩემდამო. და იყუნეს მთავარნი იგი მოაბისანი ბალაამის თანა. </p>
<p>9. და მოვიდა ღმერთი ბალაამისსა, და ჰრქუა მას: ვინ არიან კაცნი ესე შენსა? </p>
<p>10. და ჰრქუა ბალაამ ღმერთსა: ბალააკ, ძემან სეფორისმან, მეფემან მოაბისმან, 
მოავლინნა იგინი ჩემდა და თქუა: </p>
<p>11. აჰა, ესერა, ერი გამოსრულ არს ეგჳპტით და დაუფარავს პირი ქუეყანისაჲ და, 
ესერა, დადგრომილ არს მახლობელად ჩემსა. და აწ მოვედ და სწყევე მას, უძლო ხოლო თუ 
მოსრვად. </p>
<p>12. და ჰრქუა ღმერთმან ბალამს: არა შეხჳდე მათ თანა, არცაღა სწყეო ერი იგი, 
რამეთუ კურთხეულ არს. </p>
<p>13. და აღდგა ბალაამ განთიად, ჰრქუა მთავართა მათ ბალაკისთა: წარვედით უფლისა 
თქუენისა, არა მიფლო მე ღმერთმან შესლვად თქუენ თანა. </p>
<p>14. და აღდგეს მთავარნი იგი მოაბისანი და მივიდეს ბალაკისა და ჰრქუეს: არა 
ჰნებავს ბალაამს მოსლვად ჩუენ თანა. </p>
<p>15. და შესძინა მერმე ბალაკ მივლინებად მთავარნი უმრავლესნი და უპატიოსნესნი 
ამათსა. </p>
<p>16. და მოვიდეს ბალაამისსა და ჰრქუეს მას: ესრე იტყჳს ბალაკ, ძე სეფორისი, 
გლოცავ შენ, ნუ გცონის მოსლვად ჩემდა. </p>
<p>17. რამეთუ პატიოსნად გადიდო შენ, და რაჲცა მრქუა, ვყო შენ თანა, გარნა მოვედ და 
წყევე ერი ესე. </p>
<p>18. და მიუგო ბალაამ და ჰრქუა მთავართა ბალაკისთა: მო-თუ-მცეს მე ბალაკ სახლი 
თჳსი სავსე ოქროჲთა და ვეცხლითა ვერ შემძლებელ ვარ, გარდასლვად სიტყუასა უფლისა 
ღმრთისასა, დამცირებად მისა, ანუ განდიდებად გულსა შინა ჩემსა. </p>
<p>19. და აწ იყვენით თქუენცა ღამესა ამას და გულისხმა-ვყო, რაჲ შესძინოს უფალმან 
სიტყუად ჩემდამო. </p>
<p>20. და მოვიდა ღმერთი ბალაამისსა ღამე და ჰრქუა მას: ხადილდ თუ შენდა მოსრულ 
არიან კაცნი ესე, აღდეგ და მივედ მათ თანა და სიტყუაჲ, რომელ გრქუა შენ, ესრე ჰყო.
</p>
<p>21. და აღდგა ბალაამ განთიად და დაასხნა ვირსა თჳსსა და წარვიდა მთავართა თანა 
მოაბისათა. </p>
<p>22. და განრისხნა გულისწყრომით ღმერთი, რამეთუ მივიდა იგი. და დადგა ანგელოზი 
ღმრთისა დაბრკოლებად მისა. და იგი აღმჴედრებულ იყო ვირსა ზედა მისსა და ორნი ყრმანი 
მისნი მის თანა. </p>
<p>23. და იხილა ვირმან მან ანგელოზი იგი ღმრთისა მდგომარე გზასა ზედა და მახჳლი 
ჴდილი ჴელსა შინა მისსა, და მიიქცია ვირმან მან გზისაგან და ვიდოდა ველსა და სცა 
ვირსა მას კუერთხითა მოქცევად იგი გზად. </p>
<p>24. და დადგა ანგელოზი იგი ღმრთისა ფოლოცთა ვენაჴისათა, იყო ღობე ერთკერძო და 
ღობე ერთკერძო. </p>
<p>25. და იხილა ვირმან მან ანგელოზი იგი ღმრთისა, და მიიდრიკებოდა იგი ღობესა მას, 
და მოჰქლიშა ფერჴი ბალამისი და შესძინა მერმე გუემად მისა. </p>
<p>26. და შესძინა მერმე ანგელოზმან მან ღმრთისამან და მივიდა და დადგა გზასა 
იწროსა, რომელსა ვერ იყო მისაქცეველ მარჯულ, ვერცა მარცხლ. </p>
<p>27. და იხილა ვირმან მან ანგელოზი ღმრთისა და დაჯდა ქუეშე ბალაამისსა. და 
განრისხნა ბალამ და სცემდა ვირსა მას კუერთხითა. </p>
<p>28. და განუღო ღმერთმან პირი მას ვირსა და ჰრქუა ბალაამს: რაჲ გიყავ შენ, რამეთუ 
მეც მე? ესე სამგზის ყო. </p>
<p>29. და ჰრქუა ბალაამ ვირსა მას: რამეთუ დამიწუნე მე და, თუმცა მაქუნდა მახჳლი 
ჴელსა შინა ჩემსა, მუნთქუსვემცა დაგურიმე შენ. </p>
<p>30. და ჰრქუა ვირმან მან ბალაამს: არა მე ვირი იგი შენი ვარა, რომელ ზედა შჯდი 
სიჭაბუკით შენითგან მოდღენდელად დღედმდე? ანუ შეურაცხებით შეურაცხ-გყავ სადამე შენ? 
ხთლო მან თქუა: არა. </p>
<p>31. და განუხუნა ღმერთმან თუალნი ბალაამისნი და იხილა ანგელოზი იგი ღმრთისა 
მდგომარე წინაშე ვირისა და მახჳლი ჴდილი ჴელთა შინა მისთა, დადრკა და თაყუანის-სცა 
პირითა. </p>
<p>32. და ჰრქუა მას ანგელოზმან მან ღმრათსამან: რად ეც ვირსა მაგას შენსა ესე 
სამგზის? და, აჰა, ესერა, მე გამოსრულ ვარ დაყდუნებად შენდა, რამეთუ არა მართალ არს 
გზაჲ ეგე შენი წინაშე ჩემსა. </p>
<p>33. და მიხილა მე ვირმან მაგან და მიაქცია ჩემგან ესე სამგზის. და თუმცა არა 
მიმრიდა მე ესე სამგზის, აწ შენმცა მოგკალ და ესემცა განვარინე. </p>
<p>34. და ჰრქუა ბალაამ ანგელოზსა მას: უფალო, ვსცოდე, რამეთუ არა უწყოდე, რამეთუ 
შენ სდეგ გზასა ზედა დაყდუნებად ჩემდა, და აწ არა თუ გთნავს შენ, უკუნვიქცე. </p>
<p>35. და ჰრქუა ანგელოზმან ღმრთისამან ბალაამს: მივედ კაცთა მათ თანა, გარნა 
სიტყუაჲ, რომელ გრქუა შენ, ესე იკრძალე სიტყუად. და წარვიდა ბალამ მთავართა თანა 
ბალაკისთა. </p>
<p>36. და ესმა ბალაკს, ვითარმედ მოვალს ბალამ. გამოვიდა წინამიგებებად მისა 
ქალაქად მოაბსა, რომელ არს საზღუართა ზედა აჰრონისთა, რომელ არს კიდეთა 
საზღუარისათა. </p>
<p>37. და ჰრქუა ბალაკ ბალაამს: არა მიგივლინენა ხადიდ შენდა, რასათჳს არა 
მოხჳდოდე, ანუ ნანდჳლ, ვერ შემძლებელ ვარ პატივის-ყოფად შენდა. </p>
<p>38. და ჰრქუა ბალაამ ბალააკს: აჰა, ესერა, მოვალ შენდა. აწ შემძლებელ მე რაჲ 
ვიწყო სიტყუად რაჲსამე, გინა სიტყუაჲ, რომელ მომცეს მე ღმერთმან პირსა ჩემსა, ესე 
ვთქუა. </p>
<p>39. და მივიდა ბალაამ ბალააკის თანა და მოვიდეს ქალაქთა ბალააკისთა. </p>
<p>40. და დაწყჳდა ბალაკ ცხოვარი და ზროხაჲ და მიუძღუანა ბალაამს და მთავართა, 
რომელ იყუნეს მის თანა. </p>
<p>41. და იყო განთიად, წარიყვანა ბალაკ ბალაამი და აღიყვანა იგი ძეგლსა ზედა 
ბაალისსა და უჩუენა მას მიერ მცირედი რაჲმე მის ერისაჲ. </p>
<h2>23</h2>
<p>1. და ჰრქუა ბალამ ბალააკს: მიქმნენ მე აქა შჳდნი ბომონნი და დამიმზადე მე აქა შჳდი 
ზუარაკი და შჳდი ვერძი. </p>
<p>2. და ყო ეგრე ბალაკ, ვითარცა ჰრქუა მას ბალაამ, და შეწირა ზურაკი და ვერძი 
ბომონსა მას ზედა. </p>
<p>3. და ჰრქუა ბალაამ ბალააკს. დადეგ მსხუერპსა ზედა შენსა და წარვიდე. 
გამო-ძი-მე-ცხადოს მე ღმერთი შემთხუევით და სიტყუაჲ, რომელ გამოაჩინოს, გითხრა შენ. 
და დადგა ბალაკ შესაწირავსა ზედა მისსა და ბალაამ მივიდა კითხვად ღმრთისა და მივიდა 
მართლ. </p>
<p>4. და გამოეცხადა ღმერთი ბალაამს და ჰრქუა მას ბალაამ: შჳდნი ბომონნი 
დამიმზადებიან და შემიწირავს ზუარაკი და ვერძი ბომონსა ზედა. </p>
<p>5. და მოსცა ღმერთმან სიტყუაჲ პირსა ბალაამისსა და ჰრქუა: მიიქეც ბალააკისსა და 
ესრე თქუ. </p>
<p>6. და მოიქცა მისა, ხოლო იგი დგა მრგულიად დასაწველთა ზედა მისთა და ყოველნი 
მთავარნი მოაბისანი მის თანა. </p>
<p>7. და იყო სული ღმრთისა მის თანა და აღიღო იგავი იგი თჳსი და თქუა: შუვამდინარით 
მომხადა მე ბალაკ, მეფემან მოაბისამან, მთათაგან აღმოსავალთაჲთ და თქუა: მოვედ და 
სწყევე იაკობი, და მოვედ და წყევე ისრაჱლი. </p>
<p>8. რაჲ ვსწყევო, რომელსა არა სწყევე უფალი, ანუ რათა დავწყეო, რომელ არა 
უწყევიეს ღმერთსა? </p>
<p>9. არამედ თავთაგან მთათაჲსა ვიხილო იგი და ბორცუთაგან განვიცადო იგი. აჰა, 
ესერა, ერი მარტოჲ დაეშენოს და შორის წარმართთა არა შეირაცხოს. </p>
<p>10. ვინ გამოიძია ნათესავი იაკობისი და ვინ აღრაცხოს დასები ისრაჱლისაჲ. 
მოკუედინ სული ჩემი სულთა თანა მართალთა. და იყავნ ნათესავი ჩემი ვითარცა ნათესავი 
ამათი. </p>
<p>11. და ჰრქუა ბალაკ ბალაამს: რაჲ მიყავ მე ესე? წყევად მტერთა ჩემთა მოგხადე შენ 
და, აჰა, ესვრა, აკურთხე კურთხევით? </p>
<p>12. და ჰრქუა ბალაამ ბალააკს: არა ვთქუა, ვითარმედ რომელი მომცეს ღმერთმან პირსა 
ჩემსა, ამას ვეკრძალო სიტყუად? </p>
<p>13. და ჰრქუა მას ბალაკ: მოვედ მერმეცა ჩემ თანა ადგილსა სხუასა, ვინაჲ არა 
იხილო იგი მიერ, არამედ მცირედი რაჲმე მისი იხილო. ხოლო ყოველი არა იხილო და 
დაწყევე იგი მიერ. </p>
<p>14. და წარიყვანა იგი აგარაკით ებგურთაჲთ თავად გამოთლილისად. და აღქმნნა მუნ 
შჳდნი ბომონნი და შეწირა ზუარაკი და ვერძი ბომონსა მას ზედა. </p>
<p>15. და ჰრქუა ბალაამ ბალააკს: დადეგ მსხუერპლსა ამას ზედა შენსა და მე მივიდე 
კითხვად ღმრთისა. </p>
<p>16. და შეემთხჳა ღმერთი ბალაამს და მოსცა სიტყუაჲ პირსა მისსა და ჰრქუა: მიიქეც 
ბალააკისა და ესრე თქუა. </p>
<p>17. და მოიქცა მისა, სადა-იგი დგა მრგუალიად დასაწველსა ზედა მისსა და ყოველნი 
მთავარნი მის თანა და ჰრქუა მას ბალაკ: რაჲ გრქუა უფალმან? </p>
<p>18. და აღიღო იგავი იგი თჳსი და ჰრქუა: აღდეგ, ბალაკ, და ისმინე, ყურად-იღე 
მოწამემან ძემან სეფორისმან. </p>
<p>19. არა თუ ვითარცა კაცი არს ღმერთი განღჳძებად და არცა ვითარცა ძე კაცისაჲ 
რიცხვად. შენ სთქუ: არა ყოს, თქჳს და არა დაადგრის. </p>
<p>20. აჰა. ესერა, კურთხევად მიწყიეს, ვაკურთხო და არა მოვაქციო. </p>
<p>21. არა იყოს შრომაჲ შორის იაკობსა, არცა იხილო სალმობაჲ შორის ისრაჱლსა. უფალი 
ღმერთი მისი მის თანა და დიდებულნი მთავართანი შორის მისსა. </p>
<p>22. ღმერთი არს, რომელმან გამოიყვანნა იგინი ეგჳპტით, ვითარცა დიდებაჲ 
მარტორქისაჲ მის. </p>
<p>23. რამეთუ არა არს ზმნა შორის იაკობსა, არცა მისნობა შორის ისრაჱლსა. 
ჟამად-ჟამად ეთხრას იაკობსა და ისრაჱლსა, რაჲცა ქმნას ღმერთმან. </p>
<p>24. აჰა, ესერა, მან, ვითარცა ლეკუმან ლომისამან, განიღჳძოს და ვითარცა ლომი 
იბედღუენდეს, არა დაიძინოს ვიდრემდის არა ჭამოს ნადირი და სისხლი წყლულთაჲ სუას.
</p>
<p>25. და ჰრქუა ბალაკ ბალაამს: ნუცა წყევით სწყევ მას, ნუცა კურთხევით აკურთხევ.
</p>
<p>26. და მიუგო ბალამ და ჰრქუა ბალაკს: არა გეტყოდე შენ და გარქუ, ვითარმედ: 
სიტყუაჲ, რომელი მრქუას ღმერთმან, ესე ვყო. </p>
<p>27. და ჰრქუა ბალაკ ბალაამს: მოვედ და მიგიყვანო შენ ადგილსა სხუასა, სთნდეს 
ხოლო თუ ღმერასა, და დაწყევე იგი მიერ. </p>
<p>28. და წარიყვანა ბალაკ ბალაამი თავსა ზედა ფუგორისასა, რომელ მიაწევს უდაბნოდ.
</p>
<p>29. და ჰრქუა ბალაამ ბალააკს: მიქმნენ მე აქა შჳდნი ბომონნი და დამიმზადე მე აქა 
შჳდ ზუარაკი და ვერძი. </p>
<p>30. და ყო ბალაკ, ვითარცა ჰრქუა მას ბალამ, და შეწირა ზუარაკი და ვერძი ბომონსა 
მას ზედა. </p>
<h2>24</h2>
<p>1. და იხილა ბალაამ, რამეთუ კეთილ არს წინაშე უფლისა კურთხევაჲ ისრაჱლისაჲ, არა 
მივიდა კითხვად, ვითარ-იგი ჩუეულ იყო ზმნებათა და მიიქცია პირი თჳსი უდაბნოდ. </p>
<p>2. და აღიხილნა თუალნი თჳსნი ბალამ და იხილა ისრაჱლი დაბანაკებული 
ნათესავად-ნათესავად. და იყო სული ღმრთისა მის ზედა. </p>
<p>3. და აღიღო იგავი იგი მისი და თქუა ბალაამ, ძემან ბეორისმან, </p>
<p>4. თქუა კაცმან მან, რომელ ჭეშმარიტად ხედვიდა, რომელმან ხილვაჲ ღმრთისა იხილა 
ძილსა შინა ზემხილვარითა თუალითა თჳსითა: </p>
<p>5. ვითარ ეგე კეთილ არიან სახლნი შენნი, იაკობ, საყოფელნი, ისრაჱლ, </p>
<p>6. ვითარცა მაღნარნი ბორობანნი და ვითარცა სამოთხენი მდინარესა ზედა და ვითარცა 
კარავნი, რომელ აღდგნა უფალმან და არა კაცმან და ვითარცა ნაძუნი წყლისკიდესა. </p>
<p>7. გამოჴდეს კაცი ნათესავისაგან თჳსისა და ეუფლოს ნათესავთა მრავალთა და 
აღმაღლდეს გუგის მეფობაჲ და აღორძნდეს მეუფებაჲ მისი. </p>
<p>8. ღმერთი უძღოდა მას ეგჳპტით, ვითარცა დიდებაჲ მარტორქისაჲ მისი, შეჭამნეს 
ნათესავნი მტერთა მისთანი და სიპოხე მათი ტჳნითურთ გამოწოოს და ისრითა მისითა 
ესროდის მტერთა. </p>
<p>9. ინაჴ-იდგა და განისუენა ვითარცა ლომმან და ვითარცა ლეკუმან ლომისამან. ვინ 
აღადგინოს იგი? მაკურთხეველნი შენნი კურთხეულ არიან, და მაწყევარნი შენნი წყეულ 
არიან. </p>
<p>10. და განრისხნა გულისწყრომით ბალაკ ბალაამის ზედა და შეიტყუელნა ჴელნი თჳსნი 
და ჰრქუა ბალაკ ბალამს: წყევად მტერსა ჩემისა მოგხადე შენ, და, აჰა, ესერა, 
კურთხევით აკურთხე, იგი ესე მესამედ. </p>
<p>11. აწ ივლტოდე ადგილდ შენდა ვთქუ: გადიდო შენ. აწ ჴუებულ გქმნა შენ უფალმან 
დიდებისა მისგან. </p>
<p>12. და ჰრქუა ბალაამ ბალაკს: არა მოციქულთაცა შენთა, რომელ მოავლინენ ჩემდა, 
ვარქუ მათ-მეთქი: </p>
<p>13. მო-ღათუ-მცეს ბალაკ სახლი თჳსი სავსე ვეცხლითა და ოქროჲთა, ვერვე შეუძლო 
გარდასლვად სიტყუასა უფლისასა ყოფად მისა კეთილად, ანუ ბოროტად თავით ჩემით, არამედ 
რავდენი მრქუას მე ღმერთმან, ესე ვთქუა. </p>
<p>14. და აწ, ესერა, წარვალ მე ადგიდ ჩემდა, მოვედ და გიზრახო შენ, რაჲ უყოს ერმან 
ამან ერსა მაგას შენსა. </p>
<p>15. აღიღო იგავი თჳსი და თქუა ბალამ, ძემან ბეორისმან, თქუა კაცმან მან, რომელ 
ჭეშმარიტად ხედვიდა, </p>
<p>16. ესმოდეს სიტყუანი ღმრთისანი, და მეცნიერ ყო მეცნიერებასა მაღლისასა. და 
ხილვაჲ ღმრთისა იხილა, რომელსა შინა ზეხილულ იყუნეს თუალნი მისნი. </p>
<p>17. უჩუენო მას და არა აწ ვნატრო და არა მახლობელად გამობრწყინდეს ვარსკულავი 
იაკობისგან და აღდგეს კაცი ისრაჱლისაგან და მოსრნეს მთავარნი მოაბისანი და 
წარტყუენნეს ყოველნი ძენი სეითისნი. </p>
<p>18. და იყოს ედომი სამკჳდრებელად და იყოს სამკჳდრებელად ესავი, მტერი მისი, და 
ისრაჱლმან ყოს ძლიერებით. </p>
<p>19. და აღდგეს იაკობისგან და წარწყმიდოს განრინებული ქუეყანით. </p>
<p>20. და იხილა ამალეკი და იხილა იგავი იგი თჳსი და თქუა: დასაბამი წარმართთაჲ 
ამალეკი და ნათესავი მათი წარწყმდეს. </p>
<p>21. და იხილა კინეელი და აღიღო იგავი ესე და თქუა: მტკიცე არს სამკჳდრებელი შენი 
და და-თუ-სდვა კლდესა შინა ბუდე შენი. </p>
<p>22. დაღათუ იყოს ბეორისი ბუდე ძმაცულებით, ასურასტანელთა წარგტყუენონ შენ. </p>
<p>23. და აღიღო იგავი თჳსი და თქუა: ჵ, ვინ ცხონდეს, ოდეს დადვას ესე ღმერთმან?
</p>
<p>24. და გამოჴდეს ჴელთაგან კიტელთაჲსა და აჭირონ ასურს და აჭირებდენ ებრაელთა. და 
იგინი ერთბამად წარწყმდენ და აღდგა ბალაამ და წარვიდა, მიიქცა ადგილად თჳსა. და 
ბალაკ წარვიდა თჳსა. </p>
<h2>25</h2>
<p>1. და დაიბანაკა ისრაჱლმან სატინს ასულთა თანა მოაბელთა. </p>
<p>2. და ხადეს მათ ნაგებთა ზედა კერპთა მათთასა და ჭამა ერმან მან ნაზორევთა 
მათთაჲ და თაყუანი-სცეს კერპთა მათთა. </p>
<p>3. და შეეჩუენა ისრაჱლი ბეელფეგორს და განრისხნა უფალი გულისწყრომით ისრაჱლსა 
ზედა. </p>
<p>4. და ჰრქუა უფალმან მოსეს: მოიყვანენ ყოველნი მთავარნი ერისანი და განაქიქენ 
იგინი უფლისა მიერ წინაშე მზესა და უკუნიქცეს რისხვაჲ იგი გულისწყრომისა უფლისა 
ისრაჱლისაგან. </p>
<p>5. და ჰრქუა მოსე ნათესავთა ისრაჱლისათა: მოკალნ კაცად-კაცადმან სახლეული თჳსი, 
რომელ შეჩუენებულ არს ბეელფეგორისა. </p>
<p>6. და. აჰა, ესერა, კაცი ძეთა ისრაჱლისათაჲ მოვიდა, მიიყვანა ძმაჲ თჳსი 
მადიანიტელისა წინაშე მოსესა და წინაშე ყოვლისა კრებულისა ძეთა ისრაჱლისათაჲსა, 
ხოლო იგინი ტიროდეს წინაშე კართა კარვისა მის საწამებელთაჲსა. </p>
<p>7. და იხილა ფინეეზ, ძემან ელიაზარისმან, ძისა აჰრონ მღდელისამან, და აღდგა იგი 
შორის კრებულსა, მოიღო ლახუარი ჴელთა. </p>
<p>8. და შევიდა უკანა კაცისა მის ისრაიტელისა საცხობელსა კეცისასა და დაგურიმნა 
ორნივე იგი: კაცი იგი ისრაიტელი და დედაკაცი იგი საშოჲთ მისით. და დასცხრა გუემაჲ 
იგი ძეთაგან ისრაჱლისათაჲსა. </p>
<p>9. და იყუნეს მოსრულნი გუემასა მას შინა ოცდაოთხ ათას. </p>
<p>10. და ეტყოდა უფალი მოსეს და ჰრქუა: </p>
<p>11. ფინეეზ, ძემან ელიაზარისმან, ძისა აჰრონ მღდელისამან, დააცხრვო რისხვაჲ ჩემი 
ძეთაგან ისრაჱლისათა აღშურვებასა შურისა ჩემისასა მათ შორის და არა მოვსპენ ძენი 
ისრაჱლისანი შურსა შინა ჩემსა. </p>
<p>12. ესრე არქუ: </p>
<p>13. აჰა, ესერა, მე მივსცემ მას აღთქუმასა მშჳდობისასა და იყოს მისა და 
ნათესავისა მისისა შემდგომად მისსა აღთქმა მღდელობისაჲ საუკუნე, რამეთუ შური იძია 
ღმრთისა მისისა და ლხინება-ყო ძეთათჳს ისრაჱლისათა. </p>
<p>14. ხოლო სახელი კაცისა მის ისრაიტელისაჲ მის, რომელ მოკუდა მადიანიტელისა თანა, 
ზამბრი, ძე სალომისი, მთავარი სახლისა ტომისა სჳმეონისი. </p>
<p>15. და სახელი დედაკაცისა მის მოკლულისაჲ, მადიანიტელისაჲ - ქასბი, ასული 
სურისი, მთავრისა ნათესავისა სომმოთისი, სახლისა ტომთა მადიამელთაჲ არს. </p>
<p>16. და ეტყოდა უფალი მოსეს და ჰრქუა: </p>
<p>17. ეტყოდე შენ ძეთა ისრაჱლისათა და არქუ: ემტერენით მადიამელთა და მოსრენით 
იგინი. </p>
<p>18. რამეთუ გემტერებიან თქუენ იგინი ზაკჳთ, რავდენსა გზაკვენ იგინი თქუენ 
ფოგორისთჳს და ქაზბისთჳს, ასულისა მთავრისა მადიამელისა, დისს მათისათჳს, რომელ 
მოკუდა დღესა მას გუემისა ფოგორისთჳს. </p>







<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>