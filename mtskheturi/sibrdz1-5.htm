<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - წიგნი სიბრძნისა (1-5 თავები)</title>
<link rel="shortcut icon" href="../../favicon.ico" />


<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>წიგნი სიბრძნისა</h1>
<h2>1</h2>
<p>1. შეიყუარეთ სიმართლე მსაჯულთა მაგათ ქუეყანისათა, ზრახევდით უფლისათჳს 
სახიერითა და განმარტებულითა გულითა ეძიებდით მას. </p>
<p>2. რამეთუ გამოუჩნდების მათ, რომელნი არა ურწმუნო არიან მისა მიმართ, </p>
<p>3. რამეთუ დრკუთა გულისსიტყუათა განაშორნიან უფლისაგან, გამო-რა-იცდებინ ძალი, 
ამხილებნ უგუნურთა. </p>
<p>4. რამეთუ ბოროტისმოქმედსა სულსა არა შევიდეს სიბრძნე, არცა დაიმკჳდრონ ჴორცთა 
შინა განკაფულთა ცოდვათა. </p>
<p>5. რამეთუ წმიდა სული სწავლისა ევლტინ ზაკუასა და განეშორის ზრახვათაგან 
უგულისჴმოთა, ემხილის, მო-რა-იწიის მის ზედა სიცრუჱ, </p>
<p>6. რამეთუ კაცთმოყუარე არს სული სიბრძნისა, არა უბრალო უვის მგმობარი იგი 
ბაგეთაგან მისთა, რამეთუ თირკუმელთაგან მისთა მოწამე არს ღმერთი და გული მსახურ 
ჭეშმარიტ, და ენა მსმენელ. </p>
<p>7. რამეთუ სულმან უფლისამან აღავსო სოფელი და რომელსა უპყრიეს ყოველი სული და 
ცნობა იცის ჴმისა. </p>
<p>8. ამისთჳსცა, რომელი იტყოდის სიცრუესა, არა ვინ დავიწყდეს, არცა თანაწარჰჴდეს 
მამხილებელი სჯულისა მიერ. </p>
<p>9. რამეთუ ზრახვათათჳს უღმრთოთა განკითხვა იყოს, რამეთუ სიტყუანი მისნი არა 
ნებსით უფლისა მივიდენ მამხილებელად უსჯულოებათა მისთა, </p>
<p>10. რამეთუ ყური მოშურნეობისა მისისა ისმენს ყოველსა და იდუმალი დრტჳნვა არა 
დაეფარვის, </p>
<p>11. ეკრძალენით უკუე დრტჳნვასა ურგებსა და ძჳრისსიტყუასა ერიდენით ენითა, რამეთუ 
თქმული იდუმალი არა ცუდად წარვიდის, და პირი, რომელი იტყოდის ძჳრსა, მოკლის სული 
თჳსი. </p>
<p>12. ნუ ნატრობ სიკუდილსა ცხორებასა შენსა საცთურსა თქუენსა, ნუცა მოიტაცებთ 
მოსრვასა საქმესა ჴელთა თქუენსა, </p>
<p>13. რამეთუ ღმერთმან სიკუდილი არ დაჰბადა, არცა ჰნებავს წარწყმედა ცხოველთა, </p>
<p>14. რამეთუ დაჰბადა საყოფლად ყოველი და ცხოვრება შესაქმე სოფლისა. და არა არს 
მას შინა წამალი მომსრველი, არცა ჯოჯოხეთისა სუფევა ქუეყანასა ზედა, </p>
<p>15. რამეთუ სიმართლე მარადის უკუდავ არს. </p>
<p>16. უღმრთოთა ჴელითა და სიტყჳთა მოჰჴადეს სიკუდილსა და მეგობრად შეჰრაცხეს იგი 
და დღეს ნაძლევი დაიდვეს მის თანა, რამეთუ ღირს არიან ნაწილად მისა ყოფად. </p>
<h2>2</h2>
<p>1. რამეთუ თქუეს გულითა მათითა და განიზრახეს არამართლ და მცირედ მწუხარე არს 
ცხოვრება ჩუენი და არა არს კურნება აღსასრულსა კაცისა, არა სადა ვინ იცის, 
რომელიმცა მოიქცა ჯოჯოხეთით, </p>
<p>2. რამეთუ თჳთ ჴელმწიფედ შევიქმნენით, ვითარცა არა ყოფილნი, რამეთუ კუამლ არს 
სული ცხჳრთა შინა ჩუენთა, და სიტყუანი ნაბერწყალ ძრვითა გულისათა, </p>
<p>3. რომელი დაშრტეს და ნაცარ იქმნეს ჴორცნი და სულნი დაჰჴსნდეს, ვითარცა მეუღლე 
აერი </p>
<p>4. და სახელი ჩუენი დაივიწყოს ჟამად-ჟამად და არავინ მოიჴსენნეს საქმენი ჩუენნი. 
და წარვალნ ცხორება ჩუენი, ვითარცა კვალი ღრუბელთა... </p>
<p>12. დავაპკოლოთ მართალი იგი, რამეთუ განმაძნელებელ ჩუენდა არს. და წინააუდგების 
საქმეთა ჩუენთა და მაყუედრებს ჩუენ ცოდვათა სჯულისათა და მიმომდებს ჩუენ ცოდვათა 
სწავლისა ჩუენისათა, </p>
<p>13. აღიარებს, ვითარმედ ცნობა აქუს ღმრთისა და ძედ ღმრთისა თავსა თჳსსა იტყჳს.
</p>
<p>14. მექმნა ჩუენ მამხილებელ ზრახვათა გულისა ჩუენისათა. </p>
<p>15. მძიმე არს ხილვად ჩუენდაცა, რამეთუ არა მსგავს არს სხუათა ცხოვრება მისი და 
ცვალებულ ალაგნი მისნი. </p>
<p>16. საძაგელად შეურაცხიეთ მას და განშორებულ არს გზათაგან ჩუენთა, ვითარცა 
არაწმიდათა ჰნატრის აღსასრულსა მართალთასა, განლაღებულ არს და მამად ღმერთსა იტყჳს,
</p>
<p>17. ვიხილოთ, უკუეთუ სიტყუანი მისნი არიან ჭეშმარიტ და გამოვცადოთ, რაჲძი იყოს 
უკუანაჲსკნელი მისი. </p>
<p>18. უკუეთუ არს მართალ ძე ღმრთისა, შეეწიენ მას და იჴსენინ იგი ჴელთაგან 
წინააღმდგომთა მისთასა. </p>
<p>19. ვნებითა და ტანჯვითა განვიკითხოთ იგი, რათა ვცნათ სახიერება მისი და 
გამოვსცადოთ თავს-დება განბოროტებისა მისისა. </p>
<p>20. სიკუდილითა სარცხჳნელითა დავსაჯოთ იგი, რამეთუ იყო მოხედვა მისი სიტყუათაგან 
მისთა. </p>
<p>21. ესე განიზრახეს და შესცთეს, რამეთუ იგინი დააბრმნა უკეთურებამან. </p>
<p>22. და ვერ ცნეს საიდუმლო ღმრთისა, არცა სასყიდელსა ესვიდეს სიწმიდისასა, არცა 
გამოიკითხეს პატივი სულთა უბიწოთა, </p>
<p>23. რამეთუ ღმერთმან დაჰბადა კაცი უხრწნელებისათჳს და ხატი თავისა თჳსობისათჳს 
შექმნა იგი. </p>
<p>24. შურითა ეშმაკისათა სიკუდილი სოფელსა შემოჴდა და განცდიან მას. რომელნი-იგი 
არიან ნაწილსა მისსა. </p>
<h2>3</h2>
<p>1. მართალთა სულნი ჴელთა შინა ღმრთისათა და არა შეეხოს მათ ტანჯვა. </p>
<p>2. საგონებელ იყვნედ თვალთა წინაშე უგუნურთასა მომკუდრად და შეერაცხა ბოროტად 
განსლვა მათი. </p>
<p>3. ჩუენგან განსლვა შემუსრვილად, ხოლო იგინი არიან მშჳდობასა შინა. </p>
<p>4. დაღათუ თუალთა წინაშე კაცთასა იტანჯნენ, არამედ სასოება მათი უკუდავებითა 
სავსე არს. </p>
<p>5. და მცირედ ღათუ ისწავლნენ, დიდძალად ქველყოფილ იყვნენ, რამეთუ ღმერთმან 
გამოცადნა იგინი და პოვნა იგინი ღირსად თავისა თჳსისა, </p>
<p>6. ვითარცა ოქრო ბრძმედსა შინა, გამოცადნა იგინი და ვითარცა ყოვლად ნაყოფი 
მსხუერპლთა, შეიწყნარნა იგინი. </p>
<p>7. და ჟამსა მოხედვისა მათისასა გამობრწყინდენ და, ვითარცა ნაბერწყალნი, 
ლერწამსა შინა რბიოდიან. </p>
<p>8. შჯიდენ თესლებსა და დაიპყრიან ერნი. და სუფევდეს უფალი მათ ზედა საუკუნოდ.
</p>
<p>9. რომელნი ესვენ მას, გულისჴმა-ყონ ჭეშმარიტი და მორწმუნენი სიყუარულით 
მოელოდიან მას, რამეთუ მადლი და წყალობა რჩეულთა მისთა და მიხედვა მისი ღირსთა 
მისთა. </p>
<h2>4</h2>
<p>1. ქებასა მართლისასა იხარებდინ ერნი, რამეთუ უკუდავება არს საჴსენებელი მისი, 
რამეთუ ღმრთისა მიერცა საცნაურ არიან და კაცთა მიერცა და სათნო ღმრთის არს სული 
მისი. </p>
<p>7. მართალი თუ აღესრულოს, განსუენებასა შინა იყოს; </p>
<p>8. რამეთუ სიბერისა პატიოსნება არა მრავალი ჟამი, არცა რიცხჳ წელთა აღრაცხილ, 
რამეთუ მჴცოვანება არს გონიერება კაცთა, </p>
<p>9. და ჰასაკ სიბერისა ცხოვრება უბიწო. </p>
<p>10. სათნო ღმრთისა იყო და საყუარელ იქმნა და ცხონდებოდა შორის ცოდვილთა, და 
გარდაიცვალა და წარიტაცა, რათა არა უკეთურებამან ცვალოს გულისჴმის-ყოფა მისი, ანუ 
ზაკვამან აცთუნოს სული მისი. </p>
<p>12. რამეთუ შური სიხენეშისა დააბნელებს კეთილსა და გურიობამან გულისთქუმისამან 
ცვალის გონება უმანკოთა. </p>
<p>13. აღესრულა მცირედთა დღეთა და აღავსნა ჟამნი მრავალნი გრძელნი, </p>
<p>14. რამეთუ სათნო იყო უფლისა სული მისი. ამისთჳს ისწრაფა განსლვა შორის 
უკეთურებისა, ხოლო ერთა მათ იხილეს და ვერ ცნეს და არცა დაიდვეს გონებასა 
ესევითარი, </p>
<p>15. რამეთუ მადლი და წყალობა რჩეულთა მისთა და მიხედვა მისი ღირსთა მისთა. </p>
<h2>5</h2>
<p>1. მაშინ დადგეს მართალი განცხადებულებითა დიდითა წინაშე პირსა მაჭირვებელისა 
თჳსისასა, და რომელთა შეურაცხ-ყვნეს შრომანი მათნი, </p>
<p>2. იხილონ და შეძრწუნდენ შიშითა ბოროტითა და განკჳრდენ დიდებულებასა 
მაცხოვარებისა მისისასა. </p>
<p>3. და იტყოდიან გულსა თჳსსა სინანულით, და იწროებითა სულისათა სულთ-ითქუმიდენ და 
თქუან: ესე იგი არს, რომელი-იგი ოდესმე გუქონდა ჩუენ საკიცხელად და იგავად 
ყუედრებისა. </p>
<p>4. ჩუენ, უგუნურთა, ცხორება მისი შეგუერაცხა სიცბილად და სიკუდილი მისი უპატიოდ,
</p>
<p>5. ვითარ შეურაცხია ესე ძეთა შორის ღმრთისათა და წმიდათა შორის ნაწილი მისი. </p>
<p>6. შევსცეთით გზისა მისგან ჭეშმარიტებისასა. სიმართლისა იგი ნათელი არა 
გამოგვიჩნდა ჩუენ. </p>
<p>7. უშჯულოებისა გზითა აღვივსენით და წარწყმედისათა. ვიდოდეთ უდაბნოთა უგზოთა, და 
გზა უფლისა არა ვიცანთ. </p>
<p>8. რა მარგო ჩუენ ამპარტავანებამან ჩუენმან? და რა შემეწია ჩუენ სიმდიდრე იგი 
სილაღისა? </p>
<p>9. წარჰჴდა იგი, ვითარცა აჩრდილი და ვითარცა ამბავი, რომელი ადრე განქარდის. </p>
<p>10. და ვითარცა ნავი ღელვასა ზღჳსასა წარვიდის და კუალი არღარა იპოის, არცა 
ადგილი სლვისა მისისა ღელვათა ზედა, </p>
<p>11. გინა თუ მფრინველი რა გამოფრინდის აერსა, არა იპოის სახე სლვისა, გუემისა 
ნაწევართა იტანჯების ქარისაგან სულმცირისა, აღიღებნ ძლით, მძაფრად ძრავნ ფრთეთა და 
განვლის, ამისა შემდგომად არა იპოის სასწაული განსლვისა მისისა. </p>
<p>12. ანუ ვითარცა ისარი განტყორცებული ბანსა, განაპის აერი და მუნვე შეირწყუის, 
და ვერ საცნაურ იქმნის განსლვა იგი მისი. </p>
<p>13. ეგრევე ჩუენ ვიქმნენით და მოვაკლდით, და სათნოებისა სასწაული არა გუაქუს, 
რაჲთამცა ვაჩუენეთ, რამეთუ უკეთურებათა შინა ჩუენთა განვილიენით. </p>
<p>14. რამეთუ ეგრეთვე იტყოდიან: ჯოჯოხეთს შინა, რომელთა სცოდეს სასოება უღმრთოთა.
</p>
<p>15. ვითარცა მტუერი ქარისაგან მოღებული, და ნეფხუა წულილი, ალმური არმურისაგან 
განიდევნა და ვითარცა კუამლი, ქარისაგან განიბნია და ვითარცა ჴსენება მდგურისა 
ერთდღისა, წარვიდა. </p>
<p>16. მართალნი საუკუნოდ ცხონდენ, და უფლისა მიერ არს სასყიდელი მათი და ზრუნვა 
მათთჳს მაღლისა მიერ. </p>
<p>17. ამისთჳს მოიღონ მეუფება შუენიერებისა და შარავანდედი სიკეთისა ჴელისაგან 
უფლისა, რამეთუ მარჯუენითა თჳსითა დაიფარნეს იგინი და მკლავითა თჳსითა შეეწიოს მათ.
</p>
<p>18. და მოიღოს ყოვლად საჭურველი შურისა მისისა და შეჭურნეს დაბადებულნი მისნი - 
ძლევად მტერთა. </p>
<p>19. და შეჰმოსოს ჯაჭჳ სიმართლისა და დაადგას ჩაფხუტად სასჯელი შეუორგულებული.
</p>
<p>20. მოიღოს თორნე უძლეველი - სიწმიდე, </p>
<p>21. და აღლესოს თუალუხუავი რისხვაჲ მახჳლად, მის თანა ჰბრძოდის სოფელი უგუნურთა 
მიმართ. </p>
<p>22. და ვიდოდიან მიმართებულად საისრენი ელვათანი და ღრუბელთაგან, ვითარცა 
კეთილთა სიმგურგულითა მშჳლდისათა სარბიელსა ზედა მოსრვიდეს </p>
<p>23. და კლდისა საისრითა გულისწყრომითა სავსედ დაეცემოდიან სეტყუანი, განრისხნეს 
მათ ზედა წყალი ზღჳსა და მდინარენი წარღუნიდენ სასტიკად. </p>
<p>24. და წინააღუდგეს მათ სული ძლიერებისა და ვითარცა არმური განანქრინენ იგინი და 
მოაოჴროს ყოველი ქუეყანა უშჯულოებამან და ძჳრისმოქმედმან, და დაამჴუნეს საყდარნი 
ძლიერთანი.</p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>