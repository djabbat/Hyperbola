<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - ფსალმუნნი დავითისა (81-100)</title>
<link rel="shortcut icon" href="../../favicon.ico" />

<META http-equiv=Content-Language content=ka>
<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>დავით წინასწარმეტყველისა მიერ ქებაჲ </h1>
<h2>81<br>
ფსალმუნი, გალობაჲ ასაფისი<br>
</h2>
<p>1. ღმერთი დადგა შესაკრებელსა ღმერთთასა, ხოლო შორის ღმერთნი განიკითხნეს. </p>
<p>2. ვიდრემდის შჯიდეთ სიცრუესა და თუალთა აღებდეთ ცოდვილთა? </p>
<p>3. უსაჯეთ ობოლსა და გლახაკსა, და მდაბალი და დავრდომილი განამართლეთ; </p>
<p>4. განარინეთ გლახაკი და დავრდომილი და ჴელთაგან ცოდვილისათა იჴსენით იგი. </p>
<p>5. არა ცნეს, არცა გულისჴმა-ყვეს და ბნელსა შინა ვლენან; შეიძრნედ ყოველნი 
საფუძველნი ქუეყანისანი. </p>
<p>6. მე ვთქუ: ღმერთნი სამე ხართ და შვილნი მაღლისანი თქუენ ყოველნი; </p>
<p>7. ხოლო თქუენ, ვითარცა კაცნი, მოსწყდებით და, ვითარცა ერთი მთავართაგანი, 
დაეცემით. </p>
<p>8. აღდეგ, ღმერთო, განსაჯე ქუეყანა, რამეთუ შენ დაიმკჳდრო ყოველთა შორის 
წარმართთა. </p>
<h2>82</h2>
<p><b>1. ფსალმუნი, გალობაჲ ასაფისი </b></p>
<p>2. ღმერთო, ვინ გემსგავსოს შენ? ნუ დასდუმდები, ნუცა დამშჳდნები, ღმერთო. </p>
<p>3. რამეთუ, ესერა, მტერთა შენთა იზახეს, და მოძულეთა შენთა აიღეს თავი. </p>
<p>4. ერსა შენსა ზედა ძმაცუიდეს ზაკვით და განიზრახეს წმიდათა შენთათჳს; </p>
<p>5. და თქუეს: მოდით და მოვსრნეთ იგინი თესლთაგან, და არღარა მოიჴსენოს სახელი 
ისრაჱლისა. </p>
<p>6. რამეთუ ზრახეს შეთქმით ურთიერთას და შენთჳს აღთქმა-ყვეს </p>
<p>7. ბანაკმან იდუმელთამან და ისმაიტელთამან, მოაბ და აგარიანთა, </p>
<p>8. გებალ, ამონ და ამალეკ და უცხოთესლთა დამკჳდრებულთა თანა ტჳროსისათა. </p>
<p>9. და რამეთუ ასურცა მოსრულ იყო მათ თანავე და ექმნეს თანაშემწე ძეთა მათ 
ლოთისთა. </p>
<p>10. ჰყვენ იგინი, ვითარცა მადიამი და სისარა და ვითარცა იაბი ჴევსა მას 
კიშონისასა. </p>
<p>11. მოისრნეს იგინი აენდრს შინა და იქმნეს იგინი, ვითარცა სკორე ქუეყანისა. </p>
<p>12. დასხენ მთავარნი მათნი, ვითარცა ორებ და ზიბ და ზებეე და სალმონა, ყოველნი 
მთავარნი მათნი, </p>
<p>13. რომელთა თქუეს: დავიმკჳდროთ თჳსად სიწმიდე ღმრთისაჲ. </p>
<p>14. ღმერთო ჩემო, ყვენ იგინი, ვითარცა ურმისთუალი და ვითარცა ლერწამი წინაშე 
პირსა ქარისასა. </p>
<p>15. ვითარცა ცეცხლმან რა მოწუნის მაღნარნი და ვითარცა ალმან, რომელმან შეწუნის 
მთანი, </p>
<p>16. ეგრეთ სდევნნე იგინი ნიავქარითა შენითა და რისხვითა შენითა შეაძრწუნენ 
იგინი. </p>
<p>17. აღავსე პირი მათი გინებითა, და მოიძიონ სახელი შენი, უფალო. </p>
<p>18. ჰრცხუენოდედ და შეძრწუნდედ უკუნითი უკუნისამდე და სირცხჳლეულ იქმნედ და 
წარწყმდედ. </p>
<p>19. და ცნედ, რამეთუ სახელი შენი უფალ არს, და შენ მხოლო მაღალ ხარ ყოველსა 
ქუეყანასა ზედა. </p>
<h2>83</h2>
<p><b>1. დასასრულსა, საწნეხელთათჳს, ძეთა კორესთა ფსალმუნი </b></p>
<p>2. ვითარ საყუარელ არიან საყოფელნი შენნი, უფალო ძალთაო! </p>
<p>3. ჰსურის და მოაკლდების სულსა ჩემსა ეზოთა მიმართ უფლისათა, გული ჩემი და 
ჴორცნი ჩემნი იხარებდეს ღმრთისა მიმართ ცხოველისა. </p>
<p>4. და რამეთუ სირმანცა პოვა თავისა თჳსისა სახელი და გურიტმან ბუდე თჳსი, სადა 
დაისხნეს მართუენი თჳსნი; საკურთხეველი შენი, უფალო ძალთაო, მეუფეო ჩემო და ღმერთო 
ჩემო. </p>
<p>5. ნეტარ არიან, რომელნი დამკჳდრებულ არიან სახლსა შენსა, უკუნითი უკუნისამდე 
გაქებდენ შენ. </p>
<p>6. ნეტარ არს კაცი, რომლისა შეწევნა მისი შენგან არს; აღსლვა გულსა თჳსსა დაიდვა
</p>
<p>7. ღელესა მას გლოვისასა, ადგილსა მას, რომელსაცა აღუთქუა, </p>
<p>8. და რამეთუ კურთხევა მოსცეს, რომელმანცა შჯული დადვა. ვიდოდიან იგინი ძალითი 
ძალად, და გამოუჩნდეს მათ ღმერთი ღმერთთა სიონს. </p>
<p>9. უფალო ღმერთო ძალთაო, ისმინე ლოცვისა ჩემისა, ყურად-იღე, ღმერთო იაკობისაო.
</p>
<p>10. მწეო ჩუენო, იხილე, ღმერთო, და მოხედენ პირსა ცხებულისა შენისასა. </p>
<p>11. რამეთუ შჯობს დღე ერთი ეზოთა შინა შენთა უფროს ათასთა მათ; ვირჩიე მე 
მივრდომა სახლსა ღმრთისა ჩემისასა, უფროს ვიდრეღა დამკჳდრებად ჩემდა საყოფელსა 
ცოდვილთასა. </p>
<p>12. რამეთუ წყალობაჲ და ჭეშმარიტებაჲ უყუარს უფალსა, მადლი და დიდებაჲ მოსცეს 
ღმერთმან; </p>
<p>13. უფალმან არა მოაკლოს კეთილი, რომელნი ვლენან უბიწოდ. უფალო ღმერთო ძალთაო, 
ნეტარ არს კაცი, რომელი გესავს შენ. </p>
<h2>84</h2>
<p><b>1. დასასრულსა, ძეთა კორესთა ფსალმუნი </b></p>
<p>2. გთნდა, უფალო, ქუეყანა შენი, მოაქციე ტყუჱ იაკობისი. </p>
<p>3. მიუტევენ უსჯულოებანი ერსა შენსა, დაფარენ ყოველნი ცოდვანი მათნი. </p>
<p>4. დააცხრვე ყოველი გულისწყრომა შენი, მოაქციე რისხვისაგან გულისწყრომისა 
შენისა. </p>
<p>5. მომაქციენ ჩუენ, ღმერთო მაცხოვარო ჩუენო, და გარეწარაქციე რისხვაჲ შენი 
ჩუენგან. </p>
<p>6. ნუ უკუნისამდე მრისხავ ჩუენ, ნუცა განაგრძობ რისხვასა შენსა თესლითი 
თესლადმდე. </p>
<p>7. ღმერთო, შენ მომაქცინე და მაცხოვნნე ჩუენ, და ერი შენი იხარებდეს შენდამი.
</p>
<p>8. მიჩუენე ჩუენ, უფალო, წყალობაჲ შენი და მაცხოვარებაჲ შენი მომეც ჩუენ. </p>
<p>9. ვისმინო მე, რასაცა მეტყოდის უფალი ღმერთი ჩემი, რამეთუ იტყოდის იგი 
მშჳდობასა ერისა თჳსისა ზედა და წმიდათა მისთა ზედა და მათ ზედაცა, რომელთა 
მოუქცევიან გულნი მისა მიმართ. </p>
<p>10. რამეთუ ახს მოშიშთა მისთა მაცხოვარებაჲ მისი დამკჳდრებად დიდებაჲ მისი 
ქუეყანასა ჩუენსა. </p>
<p>11. წყალობაჲ და ჭეშმარიტებაჲ შეიმთხჳნეს, სიმართლემან და მშჳდობამან 
ამბორს-უყვეს. </p>
<p>12. ჭეშმარიტებაჲ ქუეყანით აღმოსცენდა და სიმართლე ზეცით გამოჩნდა. </p>
<p>13. და რამეთუ უფალმან მოსცეს სიტკბოებაჲ, და ქუეყანამან ჩუენმან გამოსცეს 
ნაყოფი თჳსი. </p>
<p>14. სიმართლე მის წინაშე ვიდოდის, და დადვას გზად სლვა თჳსი. დიდებაჲ </p>
<h2>85<br>
ლოცვა დავითისი<br>
</h2>
<p>1. მოყავ, უფალო, ყური შენი და ისმინე ჩემი, რამეთუ გლახაკ და დავრდომილ ვარი 
მე. </p>
<p>2. იცევ სული ჩემი, რამეთუ წმიდა ვარ, აცხოვნე მონა შენი, ღმერთო ჩემო, რომელი 
გესავ შენ. </p>
<p>3. მიწყალე მე, უფალო, რამეთუ შენდამი ღაღად-ვყავ მარადღე. </p>
<p>4. ახარე სულსა მონისა შენისასა, რამეთუ შენდამი აღვიღე სული ჩემი. </p>
<p>5. რამეთუ შენ, უფალი, ტკბილ და მართალ ხარ და დიდად მოწყალე ყოველთათჳს, 
რომელნი გხადიან შენ. </p>
<p>6. ყურად-იღე, უფალო, ლოცვა ჩემი და მოხედენ ჴმასა ვედრებისა ჩემისასა. </p>
<p>7. დღესა ჭირისა ჩემისასა ღაღად-ვყავ შენდამი, რამეთუ ისმინე ჩემი. </p>
<p>8. არა არს მსგავს შენდა ღმერთთა შორის, უფალო, და არა არს საქმე შენთაებრ. </p>
<p>9. ყოველი თესლები, რაოდენი ჰქმენ, მოვიდენ და თაყუანის-გცენ წინაშე შენსა, 
უფალო, და ადიდებდენ სახელსა შენსა, უფალო. </p>
<p>10. რამეთუ დიდ ხარ შენ, და მოქმედი საკჳრველებათა შენ ხარ ღმერთი მხოლო. </p>
<p>11. მიძღოდე მე, უფალო, გზათა შენთა და ვიდოდი მე ჭეშმარიტებითა შენითა; 
იხარებდეს გული ჩემი შიშითა სახელისა შენისათა. </p>
<p>12. აღგიარო შენ, უფალო ყოვლითა გულითა ჩემითა და ვადიდო სახელი შენი 
უკუნისამდე; </p>
<p>13. რამეთუ დიდ არს წყალობაჲ შენი ჩემ ზედა, და იჴსენ სული ჩემი ჯოჯოხეთისაგან 
ქუესკნელისა. </p>
<p>14. ღმერთო, უსჯულონი აღდგეს ჩემ ზედა, და კრებულმან ძლიერთამან იძიეს სული ჩემი 
და არა შეგრაცხეს შენ წინაშე მათსა. </p>
<p>15. და შენ, უფალო ღმერთო ჩემო, შემწყნარებელ ხარ და მოწყალე, სულგრძელ და დიდად 
მოწყალე და ჭეშმარიტ. </p>
<p>16. მოიხილე ჩემ ზედა და შემეწიე მე, მოეც ძალი მონასა შენსა და აცხოვნე ძე 
მჴევლისა შენისა. </p>
<p>17. ყავ ჩემ თანა სასწაულ კეთილ, და იხილედ მოძულეთა ჩემთა და ჰრცხუენოდის, 
რამეთუ შენ, უფალი, შემეწიე და ნუგეშინის-მეც მე. </p>
<h2>86</h2>
<p><b>1. ძეთა კორესთა, ფსალმუნი გალობისა, საფუძველნი მისნი მთათა შინა წმიდათასა.
</b></p>
<p>2. უყუარან უფალსა ბჭენი სიონისანი უფროს ყოველთა საყოფელთა იაკობისთა. </p>
<p>3. დიდებულ ითქუა შენთჳს, ქალაქო ღმრთისაო. </p>
<p>4. მოვიჴსენო მე რააბისი და ბაბილოვნისა, რომელთა მიციან მე; და, აჰა, ესერა, 
უცხოთესლნი და ტჳროს და ერი ჰინდოთა, ესენი იშვნეს მუნ. </p>
<p>5. დედად სიონსა ჰრქუას კაცმან, რამეთუ კაცი იშვა მას შინა, და თავადმან 
დააფუძნა იგი მაღალმან. </p>
<p>6. უფალი მიმოდაითქუას წიგნითა ერისათა და მთავართა ამათგან, რომელნი იყვნეს მას 
შინა. </p>
<p>7. ვითარ მხიარულთა ყოველთა მკჳდრობაჲ შენდამი არს. </p>
<h2>87</h2>
<p><b>1. დასასრულსა, მალეთისთჳს მიგებად, სიტყუაჲ გონიერებისა ეთამ ისრაიტელისა, 
გალობაჲ ფსალმუნი ძეთა კორესთა </b></p>
<p>2. უფალო ღმერთო ცხორებისა ჩემისაო, დღისი ჴმა-ვყავ და ღამე წინაშე შენსა; </p>
<p>3. შევედინ შენ წინაშე ლოცვა ჩემი, მოყავ ყური შენი ვედრებასა ჩემსა. </p>
<p>4. რამეთუ აღივსო ძჳრთაგან სული ჩემი, და ცხორებაჲ ჯოჯოხეთსა მიეახლა. </p>
<p>5. შევირაცხე მე მათ თანა, რომელნი შთავიდოდეს მღჳმესა; ვიქმენ მე, ვითარცა კაცი 
შეუწევნელი, </p>
<p>6. მკუდართა თანა თავისუფალ და ვითარცა წყლულნი, დაძინებულნი სამარებსა, რომელთა 
არღა მოიჴსენე, და ესენი ჴელისა შენისაგან განეშორნეს. </p>
<p>7. დამდვეს მე მღჳმესა ქუესკნელსა ბნელსა შინა და აჩრდილთა სიკუდილისათა. </p>
<p>8. ჩემ ზედა განმტკიცნა გულისწყრომა შენი, და ყოველნი განსაცხრომელნი შენნი 
მოავლინენ ჩემ ზედა. </p>
<p>9. განმაშორენ ჩემგან მეცნიერნი ჩემნი, და შემრაცხეს მე საძაგელად მათდა; მივეცი 
და არა გამოვიდოდე. </p>
<p>10. და თუალნი ჩვმნი მოუძლურდეს გლახაკებითა; ღაღად-ვყავ შენდამი, უფალო, და 
მარადღე განვიპყრენ შენდამი ჴელნი ჩემნი. </p>
<p>11. მკუდართათჳს ნუ ჰყოა საკჳრველი? ანუ მკურნალთა აღადგინონ და აღგიარონ შენ?
</p>
<p>12. მი-მე-ვინ-უთხრობდეს სამარესა შინა წყალობასა შენსა და ჭეშმარიტებასა შენსა 
წარსაწყმედელსა შინა? </p>
<p>13. საცნაურ ნუ იქმნესა ბნელსა შინა საკჳრველებაჲ შენი და სიმართლე შენი 
ქუეყანასა მას დავიწყებულსა? </p>
<p>14. და მე შენდამი, უფალო, ღაღად-ვყავ, და ცისკარსა ლოცვა ჩემი მიგეწიფოს შენ.
</p>
<p>15. რადმე, უფალო, განიშორებ სულსა ჩემსა და გარემიიქცევ პირსა შენსა ჩემგან?
</p>
<p>16. გლახაკ ვარი მე და შრომასა ჩემსა სიყრმით ჩემითგან, ხოლო ავმაღლდი რაჲ, 
დავმდაბლდი და შევსულბი. </p>
<p>17. ჩემ ზედა გარდაჴდეს რისხვანი შენნი, და საშინელებათა შენთა შემაძრწუნეს მე.
</p>
<p>18. გარემომადგეს მე ვითარცა წყალნი, მარადღე შემიცვეს მე ერთბამად. </p>
<p>19. განმაშორენ ჩემგან მეგობარი და მახლობელი და მეცნიერნი ჩემნი გლახაკობითა 
ჩემითა. დიდება </p>
<h2>88</h2>
<p><b>1. გულისჴმის-ყოფისათჳს ეთამ ეზრაიტელისა, ფსალმუნი დავითისი </b></p>
<p>2. წყალობათა შენთა, უფალო, უკუნისამდე უგალობდე; თესლითი თესლამღე მიუთხრობდე 
ჭეშმარიტებასა შენსა პირითა ჩემითა. </p>
<p>3. რამეთუ სთქუ: უკუნისამდე წყალობაჲ აღეშენოს, და ცათა შინა განემზადოს 
ჭეშმარიტებაჲ შენი. </p>
<p>4. ვყავ აღთქმა რჩეულთა ჩემთა თანა და ვეფუცე დავითს, მონასა ჩემსა; </p>
<p>5. უკუნისამდე განვჰმზადო ნათესავი შენი და აღვაშენო თესლითი თესლამდე საყდარი 
შენი. </p>
<p>6. აღიარებდენ ცანი საკჳრველებათა შენთა, უფალო, და ჭეშმარიტებასა შენსა 
ეკლესიასა შინა წმიდათასა. </p>
<p>7. რამეთუ ვინ ღრუბელთა შინა ესწოროს უფალსა და ემსგავსოს უფალსა ძეთა შორის 
ღმრთისათა? </p>
<p>8. ღმერთი დიდებულ არს ზრახვასა შინა წმიდათასა, დიდ არს და საშინელ ყოველთა 
ზედა, რომელნი არიან გარემოს მისა. </p>
<p>9. უფალო ღმერთო ძალთაო, ვინ გემსგავსოს შენ? ძლიერ ხარ შენ, უფალო, და 
ჭეშმარიტებაჲ შენი გარემო არს შენსა. </p>
<p>10. შენ უფლებ ძალსა ზედა ზღუათასა და აღძრვასა ღელვათა მისთასა შენ დაამშჳდებ.
</p>
<p>11. შენ დაამდაბლე, ვითარცა წყლული, ამპარტავანი და მკლავითა ძლიერებისა 
შენისათა განაბნიენ მტერნი შენნი. </p>
<p>12. შენნი არიან ცანი და შენი არს ქუეყანა, სოფელი და სავსებაჲ მისი შენ 
დააფუძნე. </p>
<p>13. ჩრდილო და ბღუარი შენ შეჰქმენ, თაბორი და ერმონი სახელითა შენითა იხარებდენ.
</p>
<p>14. შენი მკლავი ძლიერებით, განძლიერდინ ჴელი შენი და ამაღლდინ მარჯუენე შენი.
</p>
<p>15. სიმართლე და განკითხვა არს განმზადებაჲ საყდრისა შენისა, წყალობაჲ და 
ჭეშმარიტებაჲ ვიდოდიან წინაშე პირსა შენსა. </p>
<p>16. ნეტარ არს ერი იგი, რომელმან იცის გალობაჲ შენი; უფალო, ნათლითა პირისა 
შენისათა ვიდოდიან, </p>
<p>17. და სახელითა შენითა იხარებდენ მარადღე და სიმართლითა შენითა ამაღლდენ. </p>
<p>18. რამეთუ სიქადული ძალისა მათისა შენ ხარ, და ნებითა შენითა ამაღლდეს რქაჲ 
ჩუენი. </p>
<p>19. რამეთუ უფლისაჲ არს შეწევნა და წმიდისა, ისრაჱლ, მეუფისა ჩუენისა. </p>
<p>20. მაშინ ეტყოდე ჩუენებით ნაშობთა შენთა და სთქუ: დავსდევ შეწევნა ძლიერსა ზედა 
და აღვამაღლე რჩეული ერისაგან ჩემისა. </p>
<p>21. ვპოე დავით, მონაჲ ჩემი, და საცხებელი წმიდაჲ ჩემი ვსცხე მას. </p>
<p>22. რამეთუ ჴელი ჩემი შეეწიოს მას, და მკლავმან ჩემმან განაძლიეროს იგი. </p>
<p>23. არა ირგოს მტერმან მისგან, და შვილმან უსჯულოებისამან ვერ შესძინოს ვნებად 
მისა. </p>
<p>24. და მოვსრნე პირისაგან მისისა მტერნი მისნი და მოძულენი მისნი დავამჴუნე. </p>
<p>25. წყალობაჲ ჩემი და ჭეშმარიტებაჲ ჩემი მის თანა, და სახელითა ჩემითა ამაღლდეს 
რქაჲ მისი; </p>
<p>26. და დავდვა ზღუასა ზედა ჴელი მისი და მდინარეთა ზედა _ მარჯუენე მისი. </p>
<p>27. მან მხადოს მე: მამა ჩემი ხარი შენ, ღმერთი ჩემი და შემწყნარებელი ცხორებისა 
ჩემისა. </p>
<p>28. და მე პირმშოდ დავადგინო იგი უმაღლეს უფროს მეფეთა ქუეყანისათა. </p>
<p>29. უკუნისამდე დაუმარხო მას წყალობაჲ ჩემი, და აღთქმა ჩემი ერწმუნოს მას. </p>
<p>30. და ეგოს უკუნითი უკუნისამდე თესლი მისი და საყდარი მისი, ვითარცა დღენი 
ცისანი. </p>
<p>31. და-თუ-უტეონ შვილთა მათთა შჯული ჩემი და სამართალთა ჩემთა არა ვიდოდიან, </p>
<p>32. სიმართლენი ჩემნი თუ შეაბილწნენ და მცნებანი ჩემნი არა დაიმარხნენ, </p>
<p>33. განვიხილნე კუერთხითა უსჯულოებანი მათნი და გუემითა უსამართლობანი მათნი;
</p>
<p>34. ხოლო წყალობაჲ ჩემი არავე განვაქარვო მისგან, არცა ვვცრუვო ჭეშმარიტებასა 
ჩემსა, </p>
<p>35. არცა შევაგინო აღთქმა ჩემი და, რაჲ-იგი აღმოჴდა ბაგეთა ჩემთა, არა 
შეურაცხ-ვყო. </p>
<p>36. ერთგზის ვეფუცე წმიდასა ჩემსა დავითს და მე არა ვეცრუვო მას. </p>
<p>37. ნათესავი მისი უკუნისამდე ეგოს, და საყდარი მისი, ვითარცა მზე, წინაშე 
ჩემსა, </p>
<p>38. და ვითარცა მთოვარე განმტკიცებული უკუნისამდე და მოწამე სარწმუნო ცათა შინა.
</p>
<p>39. ხოლო შენ განიშორე და შეურაცხ-ჰყავ და განაგდე ცხებული შენი; </p>
<p>40. და აქციე აღთქმა მონისა შენისა, შეაგინე ქუეყანასა ზედა სიწმიდე მისი. </p>
<p>41. დაარღჳენ ყოველნი ზღუდენი მისნი და ჰყვენ სიმტკიცენი მისნი შეძრწუნებულ; </p>
<p>42. და მიმოდაიტაცებდეს მას ყოველნი თანაწარმავალნი გზისანი, და იქმნა იგი 
საყუედრელ გარემოსთა მისთა. </p>
<p>43. აღამაღლე მარჯუენე მაჭირვებელთა მისთა და ახარე ყოველთა მტერთა მისთა; </p>
<p>44. გარემიაქციე შეწევნა მახჳლისა მისისა და არა შეეწიე ბრძოლასა შინა. </p>
<p>45. დაჰჴსენ სიწმიდე მისი და საყდარი მისი ქუეყანასა ზედა დაამჴუ; </p>
<p>46. შეამცირენ დღენი ჟამთა მისთანი და მიჰფინე მის ზედა სირცხჳლი. </p>
<p>47. ვიდრემდის, უფალო, გარემიიქცევი სრულიად, და აღატყდების, ვითარცა ცეცხლი, 
რისხვა შენი? </p>
<p>48. მოიჴსენე შენ, რა არს არსებაჲ ჩემი, ანუ ამაოდ ნუ შეჰქმნენა ყოველნი ძენი 
კაცთანი? </p>
<p>49. ვინ არს კაცი, რომელი ცხონდეს და არა იხილოს სიკუდილი და იჴსნეს სული თჳსი 
ჴელთაგან ჯოჯოხეთისათა? </p>
<p>50. სადა არიან წყალობანი შენნი პირველნი, უფალო, რომელ ეფუცე დავითს 
ჭეშმარიტებითა შენითა? </p>
<p>51. მოიჴსენე, უფალო, ყუედრებაჲ მონათა შენთა, რომელ დავიკრიბე წიაღთა ჩემთა 
მრავალთა თესლთა; </p>
<p>52. რომელ აყუედრეს მტერთა შენთა, უფალო, რომელ აყუედრეს ნაცვალსა ცხებულისა 
შენისასა. </p>
<p>53. კურთხეულ არს უფალი უკუნისამდე. იყავნ, იყავნ. დიდება </p>
<h2>89<br>
გალობაჲ მოსეს, კაცისა ღმრთისაჲ<br>
</h2>
<p>1. უფალო, შესავედრებელ-მეყავნ ჩუენ ნათესავითი ნათესავადმდე. </p>
<p>2. პირველ მთათა დაბადებადმდე, შექმნად ქუეყანისა და სოფლისა და საუკუნითგან და 
უკუნისამღე შენ ხარ. </p>
<p>3. ნუ მიაქცევ კაცსა სიმდაბლედ და სთქუ: მოიქეცით, ძენო კაცთანო. </p>
<p>4. რამეთუ ათასი წელი წინაშე თუალთა შენთა, უფალო, ვითარცა გუშინდელი დღე. რომელ 
წარჴდა და, ვითარცა საჴუმილავი ერთი, ღამესა შინა. </p>
<p>5. წელნი მათნი შეურაცხებით იყვნენ, განთიად ვითარცა მწუანე წარჴდეს, </p>
<p>6. განთიად აღყუავდეს და წარჴდეს, მწუხრი დაჭნეს, და განჴმეს და დაცჳვეს. </p>
<p>7. რამეთუ მოვაკლდით ჩუენ რისხვითა შენითა და გულისწყრომითა შენითა შევძრწუნდით.
</p>
<p>8. დასხენ უსჯულოებანი ჩუენნი წინაშე შენსა და ცხორებაჲ ჩუენი _ ნათელსა პირისა 
შენისასა. </p>
<p>9. რამეთუ ყოველნი დღენი ჩუენნი მოაკლდეს, და რისხვითა შენითა მოვაკლდით ჩუენ; 
წელნი ჩუენნი ვითარცა დედაზარდლი იწურთიდეს. </p>
<p>10. დღენი წელიწადთა ჩუენთანი მათ თანა სამეოცდაათ წელ, ხოლო უკუეთუ ძლიერებასა 
შინა, ოთხმეოც წელ, და უმრავლესი მათი შრომა და სალმობაჲ; რამეთუ მოვიდა ჩუენ ზედა 
სიმშჳდე, და ჩუენ განვისწავლენით. </p>
<p>11. ვინმე უწყის სიმტკიცე რისხვისა შენისა და შიშითა შენითა გულისწყრომისა 
შენისა აღრაცხვაჲ? </p>
<p>12. მარჯუენე შენი ესრეთ მაუწყე მე და გულითა სწავლულითა _ სიბრძნე შენი. </p>
<p>13. მოიქეც, უფალო! ვიდრემდის? და ნუგეშინის-ცემულ იქმენ მონათა შენთა ზედა. </p>
<p>14. აღვივსენით ჩუენ ცისკარს წყალობითა შენითა, უფალო, და ვიხარებდეთ და 
ვიშუებდეთ </p>
<p>15. ყოველთა დღეთა ჩუენთა ვიხარებდეთ მათ დღეთა წილ, რომელთა დამამდაბლეს ჩუენ 
და წელთა, ვიხილეთ ჩუენ ძჳრი. </p>
<p>16. და მოხედენ მონათა შენთა ზედა და წარუძეღუ ძეთა მათთა. </p>
<p>17. და იყავნ ნათელი უფლისა ჩუენისა ჩუენ ზედა, და საქმენი ჴელთა ჩუენთანი 
წარჰმართენ ჩუენ ზედა და ქმნული ჴელთა ჩუენთა წარგჳმართე. </p>
<h2>90</h2>
<p><b>1. ქებაჲ გალობით დავითისი, ზედაწარწერილი ებრაელთა შორის. რომელი 
დამკჳდრებულ არს შეწევნითა მაღლისათა, საფარველსა ღმრთისა ზეცათასა განისუენოს. </b>
</p>
<p>2. ჰრქუას უფალსა: ჴელისამპყრობელი ჩემი ხარი შენ და შესავედრებელი ჩემი, ღმერთი 
ჩემი, და მე ვესავ მას. </p>
<p>3. რამეთუ მან გიჴსნეს შენ საფრჴისა მისგან მონადირეთასა და სიტყჳსა მისგან 
განსაკრთომელისა. </p>
<p>4. ბეჭთსაშუალითა მისითა გფარვიდეს შენ, და საგრილსა ფრთეთა მისთასა ესვიდე; </p>
<p>5. საჭურველად გარემოგადგეს შენ ჭეშმარიტებაჲ მისი. </p>
<p>6. არა გეშინოდის შიშისაგან ღამისა და ისრისაგან, რომელი ფრინავნ დღისი; 
ღუაწლისაგან, რომელი ვალნ ბნელსა შინა, შემთხუევისაგან და ეშმაკისა შუა დღისა. </p>
<p>7. დაეცნენ მარცხენით შენსა ათასეულნი და ბევრეულნი _ მარჯუენით შენსა, ხოლო შენ 
არა მიგეახლნენ. </p>
<p>8. ხოლო შენ თუალითა შენითა ხედვიდე და მისაგებელი ცოდვილთა იხილო. </p>
<p>9. რამეთუ შენ, უფალი, ხარ სასო ჩემდა და მაღალი გიყოფიეს შესავედრებელად შენდა.
</p>
<p>10. არა შევიდეს შენდა ძჳრი, და გუემა არა მიეახლოს საყოფელთა შენთა. </p>
<p>11. რამეთუ ანგელოზთა მისთადა უბრძანებიეს შენთჳს დაცვად შენდა ყოველთა გზათა 
შენთა; </p>
<p>12. ჴელთა მათთა ზედა აღგიპყრან შენ, ნუსადა წარსცე ქვასა ფერჴი შენი; </p>
<p>13. ასპიტსა და ვასილისკოსსა ზედა ხჳდოდი. და დასთრგუნო შენ ლომი და ვეშაპი. </p>
<p>14. რამეთუ მე მესვიდა, და ვიჴსნა იგი და დავიფარო იგი, რამეთუ იცნა სახელი 
ჩემი. </p>
<p>15. ჴმა-ყოს ჩემდამო, და მე ვისმინო მისი და მის თანა ვიყო ჭირსა შინა; ვიჴსნა 
იგი და ვადიდო იგი. </p>
<p>16. დღეგრძელებით განვაძღო იგი და უჩუენო მას მაცხოვარებაჲ ჩემი. დიდებაჲ </p>
<h2>91</h2>
<p><b>1. ფსალმუნი, გალობაჲ დავითისი, დღისა შაბათისა </b></p>
<p>2. კეთილ არს აღსაარებაჲ ღმრთისაჲ და გალობად სახელსა შენსა, მაღალო; </p>
<p>3. მითხრობად ცისკარს წყალობაჲ შენი და ჭეშმარიტებაჲ შენი ღამედღამედ, </p>
<p>4. ათძალითა საფსალმუნისათა და ჴმითა ებნისათა; </p>
<p>5. რამეთუ მახარე მე დაბადებულითა შენითა, უფალო, და ქმნულითა ჴელთა შენთათა 
ვიხარებდე. </p>
<p>6. ვითარ განდიდნეს საქმენი შენნი, უფალო! ფრიად ღრმა იქმნნეს ზრახვანი შენნი.
</p>
<p>7. კაცმან სულელმან არა ცნას, და უგნურმან არა გულისჴმა-ყოს ესე. </p>
<p>8. აღმოცენებასა ცოდვილთასა, ვითარცა თივა, და გამოჩნდეს ყოველნი რომელნი იქმან 
უსჯულოებასა, რაჲთამცა მოისრნეს უკუნითი უკუნისამდე. </p>
<p>9. ხოლო შენ მაღალ ხარ უკუნისამდე, უფალო, რამეთუ, ესერა, მტერნი შენნი, უფალო,
</p>
<p>10. რამეთუ, ესერა, მტერნი შენნი წარწყმდენ, და განიბნინენ ყოველნი რომელნი 
იქმან უსჯულოებასა. </p>
<p>11. და ამაღლდეს, ვითარცა მარტორქისა, რქაჲ ჩემი, და სიბერე ჩემი ზეთითა 
პოხილითა; </p>
<p>12. და იხილა თუალმან ჩემმან მტერთა ჩემთა და მათთჳს, რომელნი აღდგომილ არიან 
ჩემ ზედა ბოროტებით, ესმა ყურსა ჩემსა. </p>
<p>13. მართალი, ვითარცა ფინიკი, აღყუავნეს და, ვითარცა ნაძჳ ლიბანისა განმრავლდეს.
</p>
<p>14. დანერგულნი სახლსა შინა უფლისასა ეზოთა სახლისა ღმრთისა ჩუენისათა ყუაოდიან.
</p>
<p>15. უფროჲსად განმრავლდენ სიბერესა სიპოხისასა და ფუფუნეულ იყვნენ თხრობასა. </p>
<p>16. რამეთუ წრფელ არს უფალი ღმერთი ჩუენი, და არა არს სიცრუე მის თანა. </p>
<h2>92<br>
ფსალმუნი დავითისი, დღესა შაბათსა, რაჟამს დაემტკიცა ქუეყანაჲ, გალობაჲ<br>
</h2>
<p>1. უფალი სუფევს, შუენიერებაჲ შეიმოსა; შეიმოსა უფალმან ძალი გარეშეირტყა; და 
რამეთუ დაამყარა სოფელი, რათა არა შეიძრას. </p>
<p>2. განმზადებულ არს საყდარი შენი მიერითგან, და საუკუნითგან შენ ხარ. </p>
<p>3. აღიღეს მდინარეთა, უფალო, აღიმაღლნეს მდინარეთა ჴმანი მათ აღდგენ მდინარენი 
სლვასა თჳსსა. </p>
<p>4. ჴმითა წყალთა მრავალთა საკჳრველ არიან განცხრომანი ზღჳსანი; საკჳრველ არს 
მაღალთა შინა უფალი. წამებანი შენნი სარწმუნო იქმნნეს ფრიად; </p>
<p>5. სახლსა შენსა შუენის სიწმიდე, უფალო, სიგრძესა დღეთასა. </p>
<h2>93<br>
ფსალმუნი დავითისი, მეოხისა შაბათისა<br>
</h2>
<p>1. ღმერთი შურისძიებათა, უფალი ღმერთი შურისძიებათა განცხადნა. </p>
<p>2. ამაღლდი, რომელი შჯი ქუეყანასა, მიაგე მისაგებელი ამპარტავანთა. </p>
<p>3. ვიდრემდის ცოდვილნი, უფალო, ვიდრემდის ცოდვილნი იქადოდიან? </p>
<p>4. აღმოთქუან და იტყოდიან სიცრუესა, იტყოდიან ყოველნი, რომელნი იქმან 
უსჯულოებასა. </p>
<p>5. ერი შენი, უფალო, დაამდაბლეს და სამკჳდრებელი შენი განაბოროტეს; </p>
<p>6. ქურივი და მწირი მოკლეს და ობოლი მოსწყჳდეს </p>
<p>7. და თქუეს: არა იხილოს უფალმან, არცა გულისჴმა-ყოს ღმერთმან იაკობისმან. </p>
<p>8. გულისჴმა-ყავთ აწ, უგნურნო ერისანო და ცოფნო, ოდესმე გულისჴმა-ჰყოთ. </p>
<p>9. რომელმან დაჰნერგა ყური, არა ნუ ესმისა? ანუ რომელმან შექმნა თუალი, არა ნუ 
ხედავსა? </p>
<p>10. რომელი სწავლის თესლებსა, არა ნუ ამხილოსა, რომელმან ასწავის კაცთა 
მეცნიერებაჲ? </p>
<p>11. უფალმან უწყნის ზრახვანი კაცთანი, რამეთუ არიან ამავო. </p>
<p>12. ნეტარ არს კაცი, რომელიცა განსწავლო, უფალო, და სჯულისა შენისაგან ასწაო 
მას. </p>
<p>13. დამშჳდებად მისა დღეთა ბოროტთა, ვიდრემდის ეთხაროს ჴნარცჳ ცოდვილსა. </p>
<p>14. რამეთუ არა განიშოროს უფალმან ერი თჳსი და სამკჳდრებელი თჳსი არა 
უგულებელს-ყოს, </p>
<p>15. ვიდრემდის მოიქცეს სიმართლე განკითხვად, და მიეახლნენ მას ყოველნი, რომელნი 
წრფელ არიან გულითა. </p>
<p>16. ვინ წინააღმიდგეს მე უკეთურთაგანი? ანუ ვინ თანაწარმომიდგეს მე მათგანი, 
რომელნი იქმან უსჯულოებასა? </p>
<p>17. არა თუმცა უფალი შემეწია მე, კნინ ერთღა და-მცა-ემკჳდრა ჯოჯოხეთს სული ჩემი.
</p>
<p>18. უკუეთუმცა ვიტყოდე: შემიძრწუნდა ფერჴი ჩემი, წყალობაჲ შენი, უფალო, შემწევდა 
მე. </p>
<p>19. მრავალთაებრ სალმობათა ჩემთა გულსა შინა ჩემსა ნუგეშინის-ცემათა შენთა 
ახარეს სულსა ჩემსა. </p>
<p>20. ნუ დადგებინ შენ წინაშე საყდარი უსჯულოებისა, რომელნი იქმან შრომასა 
ბრძანებულსა ზედა. </p>
<p>21. მოინადირონ სული მართლისა და სისხლსა უბრალოსა ბრალეულ-ჰყოფდენ. </p>
<p>22. და მეყო მე უფალი შესავედრებელ და ღმერთი ჩემი მწე სასოებისა ჩემისა. </p>
<p>23. და მიაგოს მათ უფალმან უსჯულოებაჲ მათი და უკეთურებისა მათისაებრ 
უჩინო-ყვნეს იგინი უფალმან ღმერთმან ჩუენმან. დიდება </p>
<h2>95<br>
გალობაჲ დავითისი, აღშენებისათჳს ტაძრისა შემდგომად ტყუეობისა <br>
</h2>
<p>1. უგალობდით უფალსა გალობითა ახლითა, უგალობდით უფალსა ყოველი ქუეყანაჲ; </p>
<p>2. უგალობდით უფალსა, აკურთხევდით სახელსა მისსა, ახარებდით დღითი დღე 
მაცხოვარებასა მისსა. </p>
<p>3. მიუთხართ წარმართთა შორის დიდებაჲ მისი და ყოველსა ერსა შორის _ საკჳრველებაჲ 
მისი. </p>
<p>4. რამეთუ დიდ არს უფალი და ქებულ ფრიად და საშინელ არს იგი უფროს ყოველთა 
ღმერთთა; </p>
<p>5. რამეთუ ყოველნი ღმერთნი წარმართთანი ეშმაკ არიან, ხოლო უფალმან ცანი შექმნნა.
</p>
<p>6. აღსაარებაჲ და ჰაეროვნებაჲ არს წინაშე მისსა, სიწმიდე და დიდად შუენიერებაჲ 
არს სიწმიდესა მისსა. </p>
<p>7. შესწირევდით უფლისა ტომები თესლებისა, შესწირევდით უფლისა დიდებასა და 
პატივსა; </p>
<p>8. შესწირევდით უფლისა დიდებასა სახელისა მისისასა; აღიღეთ მსხუერპლები, და 
შევიდოდეთ ეზოთა მისთა; </p>
<p>9. თაყუანის-ეცით უფალსა ეზოსა შინა წმიდასა მისსა; შეძრწუნდინ პირისა 
მისსისაგან ყოველი ქუეყანაჲ. </p>
<p>10. თქუთ წარმართთა შორის, რამეთუ უფალი სუფევს, და რამეთუ წარმართა სოფელი, 
რომელი არა შეიძრას; განიკითხნეს ერნი სიწრფოებით. </p>
<p>11. იხარებდინ ცანი და გალობდინ ქუეყანაჲ, აღიძარნ ზღუაჲ და სავსებაჲ მისი. </p>
<p>12. იხარებდენ ველნი და ყოველი, რაჲ არს მათ შინა; მაშინ იხარებდენ ყოველნი ხენი 
მაღნარისანი </p>
<p>13. პირისაგან უფლისა, რამეთუ მოვალს, რამეთუ მოვიდეს იგი განკითხვად ქუეყანისა; 
განიკითხოს სოფელი სიმართლით და ერნი ჭეშმარიტებითა თჳსითა. </p>
<h2>96<br>
დავითისი, ოდეს ქუეყანა მისი დაემკჳდრებოდა, წარუწერელი ებრაელთა შორის<br>
</h2>
<p>1. უფალი სუფევს, იხარებდინ ქუეყანაჲ, და იშუებდედ ჭალაკნი მრავალნი. </p>
<p>2. ღრუბელი და ნისლი გარემო არს მისსა, სიმართლე და განკითხვა წარმართება 
საყდრისა მისისა. </p>
<p>3. ცეცხლი მის წინაშე ვიდოდის და შეწუნეს გარემოს მტერნი მისნი. </p>
<p>4. გამოჩნდეს ელვანი მისნი სოფელსა, იხილა და შეძრწუნდა ქუეყანაჲ. </p>
<p>5. მთანი, ვითარცა ცჳლი, დადნეს პირისაგან უფლისა, პირისაგან უფლისა ყოვლისა 
ქუეყანისა. </p>
<p>6. უთხრეს ცათა სიმართლე მისი, და იხილონ ყოველთა ერთა დიდებაჲ მისი. </p>
<p>7. ჰრცხუენოდენ ყოველთა, რომელნი თაყუანის-სცემენ ჴელითქმნულთა და რომელნი 
იქადიან კერპებითა მათითა. თაყუანის-ეცით მას ყოველთა ანგელოზთა მისთა. </p>
<p>8. ესმა და იხარებდა სიონი, და იშუებდეს ასულნი ჰურიასტანისანი სამართალთა 
შენთათჳს, უფალო. </p>
<p>9. რამეთუ შენ, უფალი, მაღალ ხარ ყოველსა ქუეყანასა ზედა, ფრიად ამაღლდი შენ 
უფროს ყოველთა ღმერთთა. </p>
<p>10. რომელთა გიყუარს უფალი, მოიძულეთ ბოროტი; დაიცვნეს უფალმან სულნი წმიდათა 
მისთანი. და ჴელთაგან ცოდვილისათა იჴსნნეს იგინი. </p>
<p>11. ნათელი გამოუბრწყინდა მართალსა და გულითა წრფელთა _ სიხარული. </p>
<p>12. იხარებდით მართალნი უფლისა მიმართ და აუარებდით საჴსენებელსა სიწმიდისა 
მისისასა. დიდება </p>
<h2>97<br>
ფსალმუნი დავითისი<br>
</h2>
<p>1. უგალობდით უფალსა გალობითა ახლითა, რამეთუ საკჳრველ-ქმნა უფალმან; აცხოვნა 
იგი მარჯუენემან მისმან და მკლავმან წმიდამან მისმან. </p>
<p>2. აჩუენა უფალმან მაცხოვარებაჲ თჳსი, წინაშე თესლთა განაცხადა სიმართლე მისი.
</p>
<p>3. მოიჴსენა მოწყალებაჲ მისი იაკობის თანა და ჭეშმარიტებაჲ მისი _ სახლსა ზედა 
ისრაჱლისასა; იხილეს ყოველთა კიდეთა ქუეყანისათა მაცხოვარებაჲ ღმრთისა ჩუენისა. </p>
<p>4. ღაღადებდით ღმრთისა ყოველი ქუეყანა, უგალობდით და იხარებდით და აქებდით. </p>
<p>5. უგალობდით უფალსა ებნითა, ებნითა და ჴმითა ფსალმუნისათა; </p>
<p>6. ნესტჳთა ჭედილითა და ჴმითა ნესტჳსა რქისათა ღაღადებდით წინაშე მეუფისა 
უფლისა. </p>
<p>7. აღიძარნ ზღუაჲ და სავსებაჲ მისი, სოფელი და ყოველნი დამკჳდრებულნი მას შინა.
</p>
<p>8. მდინარეთა აღიტყუელონ ჴელნი თანად; </p>
<p>9. მთანი იხარებდენ პირისაგან უფლისა, რამეთუ მოვალს, რამეთუ მოვიდეს განკითხვად 
ქუეყანისა; განიკითხოს სოფელი სიმართლით და ერნი _ სიწრფოებით. </p>
<h2>98<br>
ფსალმუნი დავითისი, წარუწერელი ებრაელთა შორის<br>
</h2>
<p>1. უფალი სუფევს, განრისხნედ ერნი, რომელი ზის ზედა ქერობინთა, შეიძარნ ქუეყანა.
</p>
<p>2. უფალი სიონს დიდ არს და მაღალ არს ყოველთა ზედა ერთა. </p>
<p>3. აუარებდენ სახელსა შენს დიდსა, რამეთუ საშინელ და წმიდა არს. </p>
<p>4. და პატივსა მეუფისასა სამართალი უყუარს; შენ განჰმზადე სიწრფოებაჲ, და 
განკითხვა და სიმართლე იაკობის თანა შენ ჰყავ. </p>
<p>5. აღამაღლებდით უფალსა ღმერთსა ჩუენსა და თაყუანის-სცემდით კუარცხლბეკსა ფერჴთა 
მისთასა, რამეთუ წმიდა არს. </p>
<p>6. მოსე და აჰრონ მღდელთა შორის მისთა და სამოელ მათ თანა, რომელნი ხადიან 
სახელსა მისსა; ჰხადოდეს უფალსა და მას ესმა მათი, </p>
<p>7. და სუეტითა ღრუბლისათა ეტყოდა მათ; რამეთუ იმარხვიდეს წამებათა მისთა და 
ბრძანებათა მისთა, რომელ მოსცნა მათ. </p>
<p>8. უფალო ღმერთო ჩუენო, შენ ისმინე მათი; ღმერთო, შენ მომტევებელ ექმენ და 
შურისმეძიებელ ყოველთა ზედა საქმეთა მათთა. </p>
<p>9. აღამაღლებდით უფალსა ღმერთსა ჩუენსა და თაყუანის-ეცით მთასა წმიდასა მისსა, 
რამეთუ წმიდა არს უფალი ღმერთი ჩუენი. </p>
<h2>99</h2>
<p><b>1. ფსალმუნი დავითისი აღსარებისათჳს </b></p>
<p>2. ღაღადებდით ღმრთისა ყოველი ქუეყანა, ჰმონებდით უფალსა სიხარულით, </p>
<p>3. შევიდოდეთ მის წინაშე მხიარულებით, და უწყოდეთ, რამეთუ იგი თავადი არს უფალი 
ღმერთი ჩუენი; მან შემქმნნა ჩუენ, და არა ჩუენ; ხოლო ჩუენ ვართ ერი მისი და 
ცხოვარნი სამწყსოსა მისისანი. </p>
<p>4. შევიდოდეთ ბჭეთა მისთა აღსარებითა და ეზოთა მისთა გალობითა; აუარებდით მას და 
აქებდით სახელსა მისსა, </p>
<p>5. რამეთუ ტკბილ არს უფალი და უკუნისამდე არს წყალობაჲ მისი, და თესლითი 
თესლამდე არს ჭეშმარიტებაჲ მისი. </p>
<h2>100<br>
ფსალმუნი დავითისი<br>
</h2>
<p>1. წყალობასა და სამართალსა გაქებდე შენ, უფალო, გიგალობდე და გულისჴმა-ვყო </p>
<p>2. გზასა უბიწოსა; ოდეს მოხჳდე ჩემდა? ვიდოდე მე უმანკოებითა გულისა ჩემისათა 
შოვრის სახლისა ჩემისა. </p>
<p>3. არა დავდევ წინაშე თუალთა ჩემთა საქმე უსჯულო და მყოფნი გარდასლვისანი 
მოვიძულენ; </p>
<p>4. არა შემომეყო მე დრკუ გული, გარემიქცევა ბოროტისა ჩემგან მე არა უწყოდე. </p>
<p>5. რომელი იტყჳნ იდუმალ მოყურისა თჳსისა ძჳრსა, ესე წარვსდევნო; რომელი 
ამპარტავან იყო თუალითა და უძღებ გულითა, მის თანა არა ვჭამო. </p>
<p>6. თუალნი ჩემნი სარწმუნოთა ზედა ქუეყანისათა, რათა დასხდენ იგინი ჩემ თანა; 
რომელი ვიდოდა გზასა უბიწოსა, ესე მმსახურებდა მე. </p>
<p>7. არა დაიმკჳდრა შორის სახლსა ჩემსა, რომელმან ყვის ამპარტავნებაჲ; რომელი 
იტყჳნ სიცრუესა, არა წარემართა წინაშე თუალთა ჩემთა. </p>
<p>8. ცისკარს მოვსწყუედდი ყოველთა ცოდვილთა ქუეყანისათა, მოსპოლვად ქალაქისაგან 
უფლისა ყოველთა მოქმედთა უსჯულოებისათა. დიდებაჲ.</p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>