<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - წიგნი იობისაჲ (21-25 თავები)</title>
<link rel="shortcut icon" href="../../favicon.ico" />


<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>წიგნი იობისაჲ<br>
</h1>
<h2>21</h2>
<p>1. მიუგო იობ და ჰრქუა: </p>
<p>2. ისმინეთ, ისმინეთ სიტყუათა ჩემთა, ნეტარ თუმცა არა იყოს თქუენ მიერ ესე ჩემდა 
ნუგეშინის-ცემაჲ? </p>
<p>3. მაცადეთ მე და ვიტყოდი, უკუეთუ არა მეკიცხევდეთ მე. </p>
<p>4. აწ რაჲ? კაცისა მიერ ნუ არსა მხილებაჲ ესე ჩემი? ანუ ვითარ არა განვრისხნე?
</p>
<p>5. მხედევდით მე და გიკჳრდინ, ჴელნი დაისხენით პირსა </p>
<p>6. უკუეთუ მოვიჴსენენ, ვისწრაფო, ეგრე ჰქონან ჴორცნთა [?] ჩემთა სალმობანი. </p>
<p>7. აწ რასათჳს უღმრთონი ცხოველ არიან და დაძუელებულ არიან სიმდიდრესა ზედა? </p>
<p>8. თესლი მათი ნებისაებრ მათისა, შვილნი მათნი წინაშე თუალთა მათთა. </p>
<p>9. სახლნი მათნი სავსე არიან, შიში არავინაჲ არს მათა, ტანჯვაჲ უფლისა მიერ არა 
არს მათ შორის. </p>
<p>10. ფურმან მათმან არა მოაგდო, განერა მაკე იგი მათი და არა შეეცოდა. </p>
<p>11. ჰგიან იგინი ვითარცა ცხოვარნი საუკუნენი და ყრმანი მათნი იმღერიან. </p>
<p>12. აუღებიეს ებანი ღა ქნარი და იხარებენ ჴმითა სახიობისათა, </p>
<p>13. რათა აღასრულნენ კეთილსა შინა დღენი მათნი და განსასუენებელსა ჯოჯოხეთისასა 
დაიძინეს. </p>
<p>14. ჰრქჳს უფალსა: გარეიქეცი ჩემგან, გზათა შენთა ცნობადვე არა მნებავს. </p>
<p>15. რაჲ სარგებელ, რამეთუ ვჰმონებდეთ მას? და ანუ რაჲ შესაძინელ, რამეთუ 
მივეგებვოდეთ მას? </p>
<p>16. რამეთუ ჴელთა მათთა შინა იყო კეთილი იგი მათი. და საქმეთა უღმრთოთა იგი არა 
ხედავს. </p>
<p>17. არა ხოლო ეგრე, არამედ უღმრთოთაცა სანთელი და-ვე-შრტეს და მოიწიოს მათ ზედა 
დაქცევაჲ და სალმობამან შეიპყრნეს იგინი რისხვისაგან. </p>
<p>18. და იყვნენ იგინი ვითარცა ბზენი წინაშე ქარსა, ანუ ვითარცა მტუერი, რომელი 
აღიღის ნიავქარმან. </p>
<p>19. მოაკლდეს ძეთა მისთა ნაყოფი მისი, მიაგოს მათ და ცნას. </p>
<p>20. იხილედ თუალთა მისთა კლვაჲ თჳსი და უფლისა მიერ ნუ განერებინ, </p>
<p>21. რამეთუ ნებაჲ მისი სახლსა შინა მისსა იყო მის თანა და რიცხუნი თუეთა მისთანი 
განიყუნეს, </p>
<p>22. ვითარ უკუე აწ არამე უფალი არს, რომელმან ასწავის გულისჴმისყოფაჲ და 
მეცნიერებაჲ? და იგი თავადი კაცისმკლველთა განიკითხავს. </p>
<p>23. ესე მოკუდეს სიმტკიცითა უგნურებისა მისისათა, რამეთუ ყოვლადვე ფუფუნეულ და 
წარმომართებულ იყო. </p>
<p>24. და ნაწლევნი მისნი სავსე იყვნეს ცრემლითა. ტჳნი მისი განფენილ იყო. </p>
<p>25. ხოლო ესე აღესრულა სიმწარითა სულისაჲთა. არარაჲ ჭამა არცა ერთ რაჲ კეთილ.
</p>
<p>26. და ერთბამად მიწასა ზედა დაიძინეს და მყრალობამან იგინი დაფარნა </p>
<p>27. ვითარ-ესე გიცნი თქუენ, კადნიერად ზედამომივალთ მე, </p>
<p>28. ვითარმედ სთქუათ სამე, ვითარმედ: სადა არს სახლი იგი მთავრისა? და სადა არს 
საყოფელი იგი უღმრთოთა? </p>
<p>29. ჰკითხეთღა თანაწარმავალთ გზისათა და სასწაული იგი მათი არა უცხო იყოს, </p>
<p>30. რამეთუ დღედ წარწყმედისა მიეცემის უკეთური იგი, დღედ რისხვისა მისისა 
მიიყვანენ. </p>
<p>31. ვინმე უთხრას წინაშე პირსა მისსა გზაჲ მისი? და მან ქმნა და ვინმე კუალად 
მოაგოს მას? </p>
<p>32. და იგი თავადი საფლავად მიეცა და სამარესა შინა იღჳძებდა. </p>
<p>33. დასტკბნეს მას ღჳნჭანი ჴევისანი და შემდგომად მისა ყოველი კაცი მივიდეს და 
უწინარეს მისსა ურიცხუნი. </p>
<p>34. ვითარ ნუ გეშინის-მცემთ მე ცუდსა ნუგეშინის-ცემასა? ხოლო დაცხრომაჲ თქუენგან 
არა არს. </p>
<h2>22</h2>
<p>1. მიუგო ელიფას თემანელმან და ჰრქუა: </p>
<p>2. აწ არამე უფალი არსა, რომელმან ასწავის გულისჴმის-ყოფაჲ და მეცნიერებაჲ? </p>
<p>3. რაჲმე უკუე ხარკ უფლისაჲ, შენ თუ იყავ საქმითა შენითა უბიწო? ანუ რაჲ 
სარგებელ, რამეთუ წრფელ იყავ გზათა შენთა? </p>
<p>4. ანუ სიტყუაჲმე ყოსა შენდა მიმართ და გამხილოს შენ და შენ თანა შევიდეს 
საშჯელად? </p>
<p>5. აწ არამეა უკეთურებანი შენნი მრავალ არიან? და ურიცხუ არიან ცოდვანი შენნი?
</p>
<p>6. მო-სამე-იხუთევდ ძმათა შენთა ცუდად, სამოსელი შიშუელთა მოუღე, </p>
<p>7. არცა წყალი წყურიელთა ასუ, არამედ მშიერთა მოუღე პური. </p>
<p>8. თუალთვეამე-აღებ პირთა მათთა და მსხემ ჰქმნენ ქუეყანისანი, </p>
<p>9. ქურივნი განავლინენ ცალიერნი და ობოლთა ბოროტსა უყოფდ. </p>
<p>10. აწ უკუე გარემოგადგეს შენ საფრჴენი და მოიწია შენ ზედა ბრძოლაჲ 
განსაკჳრვებელი. </p>
<p>11. ნათელი შენი ბნელად გარდაგექცა და ძილსა შინა შენსა წყალმან დაგფარა შენ.
</p>
<p>12. ანუ არა, რომელი- იგი მაღალთა მსტოარ არს, იგი ხედავს, და რომელნი-იგი 
გინებით იქცევიან, დაამდაბლნა? </p>
<p>13. ჩას თუ რაჲმე ცნა ძლიერმან მან, ანუ წყუდიადით სჯიდეს. </p>
<p>14. ღრუბელი არს საფარველ მისა და ვერ იხილა ვინ და გარემოჲს ცათა ვიდოდის. </p>
<p>15. ანუ ალაგნი საუკუნენი დაიცვნე, რომელსა-იგი ვიდოდეს კაცნი მართალნი, </p>
<p>16. რომელ-იგი შეიპყრეს უჟამოდ? მდინარე მოდინებულ საფუძველნი მათნი. </p>
<p>17. რომელთა თქჳან: უფალმან რაჲ მიყოს ჩუენ? ანუ რაჲ მოაწიოს ჩუენ ზედა ყოვლისა 
მპყრობელმან, </p>
<p>18. რომელმან აღავსნა სახლნი მათნი კეთილითა? ზრახვანი უღმრთოთანი შორს არიან 
მისგან. </p>
<p>19. იხილეს მართალთა და განიცინნეს, ხოლო უმანკომან შეურაცხ-ყო; </p>
<p>20. რამეთუ განირყუნა ძალი მათი. და ნეშტი მათი შეჭამა ცეცხლმან. </p>
<p>21. იქმენღა ფიცხელ, უკუეთუ და-ვითარ-უთმო, გინათუ ნაყოფი შენი იყოს კეთილთა 
შინა. </p>
<p>22. გამოიხუენ პირისაგან მისისა სიტყუანი და დაიკრიბენ სიტყუანი მისნი გულსა 
შენსა. </p>
<p>23. უკუეთუ მოიქცე და დაიმდაბლო თავი შენი წინაშე უფლისა, მაშინ განიშორენ 
საყოფელთაგან შენთა სიცრუენი. </p>
<p>24. დაემტკიცე მიწასა ზედა კლდესა შინა, ვითარცა ჴევსა სოფირისასა. </p>
<p>25. და იყოს შენდა შემწე ყოვლისა მპყრობელი მტერთაგან შენთა. და წმიდად მოგაგოს 
შენ ვეცხლი გამოჴურვებული. </p>
<p>26. და მაშინ განცხადებულებაჲ ჰპოვო წინაშე უფლისა და აღიხილნე თუალნი ზეცად 
მხიარულებით. </p>
<p>27. ილოცვიდე რაჲ შენ მისსა მიმართ, ისმინოს შენი და მობცნეს შენ კუალად-გებად 
ლოცვანი შენნი. </p>
<p>28. და მოგაგოს შენ სასყიდელი სიმართლისა და გზათა შენთა შენ თანა იყოს ნათელი,
</p>
<p>29. რამეთუ დაამდაბლა იგი და სთქუა: ამპარტავანებდა. და მდაბალი იგი თუალითა 
აცხოვნოს, </p>
<p>30. იჴსნას უბიწოჲ იგი და განერეს წმიდითა ჴელითა შენითა. </p>
<h2>23</h2>
<p>1. მიუგო იობ და ჰრქუა: </p>
<p>2. და აწ, ესერა, მე თჳთ უწყი, რამეთუ ჴელთა ჩემთაგან არს მხილებაჲ ჩემი და ჴელი 
მისი მძიმე იქმნა ჩემ ზედა სულთქმითა. </p>
<p>3. ვინმე უკუე ცნას, ვითარმედ ვპოვო იგი და მოვიდეს სრულიად? </p>
<p>4. და მითხრას თავისა ჩემისა სასჯელი და პირი ჩემი აღავსოს მხილებითა. </p>
<p>5. და ვცნა მხილებაჲ იგი, რომელი მრქუა მე და ვაბრძნე, რაჲ-იგი მითხრას მე. </p>
<p>6. და მრავლითა ძალითა ზედამომიჴდეს მე და მერმე თუ თქმითა არა მიჴმიოს მე, </p>
<p>7. რამეთუ ჭეშმარიტებაჲ და მხილებაჲ მის მიერ არს და გამოიღოს სრულიად სასჯელი 
ჩემი. </p>
<p>8. და მძღურად წარვიდე და არღარა ვარ, ხოლო უკუანასკნელი მისი ვინმე იცის? </p>
<p>9. მარცხენე მისი მოყო და ვერ დავემტკიცე. შემახოს მარჯუენე და ვერ ვიხილო, </p>
<p>10. რამეთუ იცნის მან გზანი ჩემნი და გამომიძინა მე, ვითარცა ოქროჲ </p>
<p>11. და გამოვიდე მე მცნებითა მისითა, რამეთუ გზანი მისნი დავიმარხენ და არა 
გარდავაქციო, </p>
<p>12. რამეთუ მცნებათა მისთა არა გარდავჴდე, რამეთუ წიაღთა ჩემთა დავიფარენ 
სიტყუანი მისნი. </p>
<p>13. უკუეთუ მან თავადმან ესრეთ საჯა, ვინ არს სიტყჳსმგებელ მისა? და რაჲცა-იგი 
მას უნდა და ქმნა. </p>
<p>14. ამისთჳს მისა მიმართ ვისწრაფე და სწავლასა შინა მისსა ვიზრუნე </p>
<p>15. მისთჳს ამას ზედა. პირისა მისისაგან ვიწყო, განვიცადო და შეგზრუნდე მისგან.
</p>
<p>16. უფალმან მოაჩჩო გული ჩემი და ყოვლისა მპყრობელმან მოსწრაფებაჲ მცა მე. </p>
<p>17. არა ვჰგონებდ, ვითარმედ მომიჴდეს მე ბნელი და წინაშე პირსა ჩემსა დაფარა 
წყუდიადმან. </p>
<h2>24</h2>
<p>1. რაჲსათჳსმე უფალი დაავიწყდა ზუავთა. </p>
<p>2. და უღმრთონი საზღვართა გარდაჴდეს, სამწყსოჲ [!] მწყემსითურთ წარიტაცეს. </p>
<p>3. და კარაული ობლისაჲ წარიბეს და ჴარი ქურივისაჲ დაიჴუთეს. </p>
<p>4. გარდაადგინეს უძლურნი გზისაგან სიმართლისა. და ერთბამად დაეფარნეს მშჳდნი 
ქუეყანისანი. </p>
<p>5. და იქმნნეს იგინი, ვითარცა კანჯარნი ველსა. ჩემთჳს გამოვიდეს მათნი იგი 
საქმენი; დასტკბნა მას პური ჭაბუკთა მიმართ. </p>
<p>6. ყანაჲ უწინარეს ჟამისა, რომელ არა მათი იყო, მოიმკეს. უძლურნი იგი უღმრთოთა 
მათ ვენაჴსა უსასყიდლოდ და უზომობით იქმნევდეს. </p>
<p>7. და მრავალნი შიშუელნი დააწვინნეს თჳნიერ სამოსლისა და საფარველი გუამისა 
მათისაჲ მოუღეს. </p>
<p>8. ცუარისაგან მთათასა დაელტნენ და, რამეთუ არა აქუნდა მათ საფარველი, კლდეთა 
შინა დაეყუდნეს. </p>
<p>9. წარიტაცნეს ობოლნი ძუძუთაგან და დავრდომილნი დაამდაბლნეს, </p>
<p>10. შიშუელნი დააწვინნეს იგინი სიცრუვით, მშიერთა პური მოუღეს. </p>
<p>11. იწროთა შინა სიცრუვით უმზირდეს და გზაჲ სიმართლისაჲ არა იცოდეს. </p>
<p>12. რომელნი ქალაქთაგან და სახლთაგან გამოასხნეს, სულთა ყრმათა ჩჩჳლთ 
სულ-შეითქუნეს დიდად და თავადმან რასათჳს ამათი მოხედვა არა ყო? </p>
<p>13. ქუეყანასა ზედა ვიდრე იყვნეს იგინი და არა იცნნეს გზანი სიმართლისანი, არცა 
ალაგთა მისთა ვიდოდეს. </p>
<p>14. იცნოდა საქმენი მათნი და მისცნა იგინი ბნელსა. და ღამე იყოს ვითარცა 
მპარავი. </p>
<p>15. და თუალთა მრუშეთამან იხილოს ბნელი, თქუას: არამე იხილოსმე თუალმან, რამეთუ 
საფარველი პირისაჲ დადვა? </p>
<p>16. დათხარა ღამე გუერდი სახლისა, დღისი დაჰბეჭდნეს თავთა თჳსთა, ვერ 
გულისჴმა-ყვეს ნათელი, </p>
<p>17. რამეთუ ერთბამად განთიად მათ ზედა მოიწია აჩრდილი სიკუდილისაჲ. </p>
<p>18. სულმცირე არს იგი წინა პირსა წყლისასა. წარწყმედილ იყავნ ნაწილი მისი 
ქუეყანასა ზედა გამოჩნდინ ნერგი მათი ქუეყანასა ზედა განჴმელი, </p>
<p>19. რამეთუ მჭელეული ობლისაჲ მისტაცეს, ამისთჳს მოიჴსნნეს ცოდვანი მათნი და, 
ვითარცა არმური ცუარისაჲ უჩინო იქმნა. </p>
<p>20. მოეგენ მას, რაჲცა-იგი ქმნა, შეიმუსრენ ყოველნი ცრუჲ, ვითარცა ხე, 
უკურნებელად, </p>
<p>21. რამეთუ ბერწსა მას არა კეთილი უყვეს და უცოლოჲ იგი არა შეიწყალეს. </p>
<p>22. გულისწყრომით დაამჴუნა უძლურნი იგი, აღ-ღა-თუ-დგეს, ნუვე ჰრწამნ ცხორებაჲ 
თჳსი. </p>
<p>23. და-რაჲ-სნეულდეს, ნუ ესავნ სიცოცხლესა, არამედ დაეცნეს სენითა, რამეთუ 
მრავალთა ბოროტი უყო სიმაღლემან მისმან. </p>
<p>24. და დაჭნა, ვითარცა მოლოქი სიცხესა და ვითარცა თავი ჴუვილისაჲ წუელისაგან, 
რომელი თჳთ დავარდეს. </p>
<p>25. უკუეთუმცა იყოს, რომელმან ჰრქუას, ვითარმედ: ნაცილად ვიტყოდე მე ამას, და 
დასხენინ ცუდად სიტყუანი ჩემნი. </p>
<h2>25</h2>
<p>1. მიუგო ბალდად სავქელმან და ჰრქუა: </p>
<p>2. რაჲმე უკუე აწ წინასწარ იგავ, ანუ შიში მის მიერ სამე, რომელმან ქმნა 
ყოვლითურთ ყოველი მაღალთა შინა? </p>
<p>3. ნუ ვინ ჰგონებნ, ვითარმედ დროებაჲ არს განსაცდელთაჲ? ვიეთ ზედამე არა 
მოიწევის მზირი ეგევითარი მის მიერ? </p>
<p>4. ვითარმე უკუე იყოს მართალ კაცი წინაშე უფლისა? ანუ ვინმე განიწმიდოს თავი 
თჳსი ნაშობმან დედათამან? </p>
<p>5. უკუეთუ მთოვარესა უბრძანოს და არა გამობრწყინდეს, ვარსკულავნი არავე წმიდა 
არიან მის წინაშე. </p>
<p>6. აცადე, კაცი ხენეში და ძე კაცისაჲ მატლი.</p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>