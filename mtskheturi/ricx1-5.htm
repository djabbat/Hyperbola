<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - რიცხუთაჲ (1-5 თავები)</title>
<link rel="shortcut icon" href="../../favicon.ico" />


<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>რიცხუთაჲ </h1>
<h2>1</h2>
<p>1. ეტყოდა უფალი მოსეს უდაბნოსა სინას კარავსა შინა წამებისასა პირველსა მას თთუესა 
მეორესა წელსა გამოსლვასა მათსა ქუეყანით ეგჳპტით, ჰრქუა: </p>
<p>2. იწყე შენ აღრაცხად ყოველთა კრებულთა ძეთა ისრაჱლისათა, ნათესავთა მათთა და 
სახლთა მამათა მათთა, რიცხჳ სახელთა მათთაჲ და თავად-თავადისა მათისაჲ. </p>
<p>3. ყოველი ჭაბუკი ოცი წლითგან და უზეშთაესი ყოველი, რომელი გამოვალს ძლიერი 
ისრაჱლისაგან, აღხილვად მათა ძლიერთა მათ ისრაჱლისათა აღიხილნეთ იგინი ძლიერებითურთ 
მათით, შენ და აჰრონ აღრაცხნეთ იგინი. </p>
<p>4. და თქუენ თანა იყუნენ თითოეულნი თავად-თავადნი მთავარნი და ტომად-ტომადნი 
იყუნედ. </p>
<p>5. და ესე სახელნი ამათ კაცთანი, რომელნი თქუენ თანა იყუნენ რუბენისი: ელისურ, 
ძე ედიოზორისი, </p>
<p>6. სჳმეონისი: სალამიელ, ძე სურისადაჲსი, </p>
<p>7. იუდაჲსი: ნაასონ, ძე ამინადაბისი, </p>
<p>8. იზაქარისი: ნათანაელ, ძე სუგარისი, </p>
<p>9. ზაბულონისი: ელიაბ, ძე ქელონისი, </p>
<p>10. ძენი იოსებისნი, ეფრემისნი: ელისამა, ძე ემიუდისი, მანასესი: გამალიელ, ძე 
ფადასურისი, </p>
<p>11. ბენიამინისი: ამინადან, ძე გედეონისი, </p>
<p>12. დანისი: აქიეზერ, ძე ამინადაჲსი, </p>
<p>13. ასერისი: ფაგეელ, ძე </p>
<p>14. ექრანისი, გადისი: ელისაფატ, ძე ჰრაგუელისი, </p>
<p>15. ნეფთალემსი: აქირე, ძე ენანისი. </p>
<p>16. ესე რჩეულნი კრებულთანი და მთავარნი ნათესავთანი ტომად-ტომადთანი ათასეულთა 
ისრაჱლისათანი არიან. </p>
<p>17. და მოიყვანნეს მოსე და აჰრონ კაცნი ესე, რომელნი წოდებულ იყუნეს 
სახელად-სახელად. </p>
<p>18. და ყოველი ერი შეკრიბეს პირველსა მას თთუესა მეორესა წელსა და აღიხილეს 
თესლად-თესლადი მათი და ტომად-ტომადი მათი და რიხჳ სახელთა მათთაჲ ოცით წლითგანი და 
უზეშთაესი, ყოველი ჭაბუკი თავად-თავადი მათი, </p>
<p>19. ვითარცა უბრძანა უფალმან მოსეს და აღრაცხნეს უდაბნოსა სინას. </p>
<p>20. და იყუნეს ძენი რუბენისნი პირმშოჲსა ისრაჱლისა ნათესავნი მათნი და ტომნი 
მათნი და სახლნი მამისა მათისანი და რიცხუნი სახელთა მათთანი ყოველი წული ოცით 
წლითგანი და უზეშთაესი ყოველი, რომელი გამოვიდოდა ძლიერი, რიცხჳ იგი მათი, </p>
<p>21. ძეთა რუბენისთაჲ - ორმეოცდაექუს ათას და ხუთას. </p>
<p>22. ძენი სჳმეონისნი - ნათესავნი მათნი და ტომნი მათნი და სახლნი მამათა მათთანი 
და რიცხუნი სახელთა მათთანი და თავთა მათთანი, ყოველი წული ოცით წლითგანი და 
უზეშთაესი ყოველი, რომელი გამოვიდოდა ძლიერი. </p>
<p>23. აღხილვაჲ იგი მათი ნათესავისა მის სჳმეონისი - ორმეოცდაცხრამეტ ათას და 
ოთხას. </p>
<p>24. ძენი იუდაჲსნი ნათესავნი მათნი და ტომნი მამათა მათთანი და თავად-თავადნი 
მათნი ყოველი წული ოცით წლითგანი და უზეშთაესი ყოველი, რომელი გამოვიდოდა ძლიერი, 
რიცხჳ იგი მათი </p>
<p>25. ნათესავისა მის იუდაჲსა - სამეოცდაათხუთმეტ ათას და ექუსას. </p>
<p>26. ძენი ისაქარისნი ნათესავად-ნათესავადნი მათნი და ტომად-ტომადნი მათნი და 
რიცხუნი სახელთა მათთანი და თავად-თავადნი მათნი, ყოველი წული ოცით წლითგანი და 
უზეშთაესი, ყოველი, რომელი გამოვიდოდა ძლიერი, რიცხჳ იგი მათი </p>
<p>27. ნათესავისა მის ისაქარისი - ორმეოცდაათოთხმეტ ათას და ოთხას. </p>
<p>28. ძენი ზაბულონისნი - ნათესავად-ნათესავადნი მათნი და ტომად-ტომადნი მათნი და 
სახლნი მამათა მათთანი და თავად-თავადნი მათნი, ყოველი წული ოცით წლითგანი და 
უზეშთაესი, ყოველი, რომელი გამოვიდოდა ძლიერი რიცხჳ იგი მათი </p>
<p>29. ნათვსავისა მის ზაბულონსი - ორმეოცდააჩჳდმეტ ათას და ოთხას. </p>
<p>30. ძეთა იოსებისთაჲ: ძენი ეფრემისნი ნათესავად-ნათესავადნი მათნი და 
ტომად-ტომადნი მათნი და სახლი მამათა მათთანი და რიცხუნი სახელთა მათთანი და 
თავად-თავადნი მათნი, ყოველი წული ოცით წლითგანი და უზეშთაესი, ყოველი, რომელი 
გამოვიდოდა ძლიერი რიცხჳ იგი მათი </p>
<p>31. ნათესავისა მის ეფრემისი - ორმეოც ათას და ხუთას. </p>
<p>32. ძენი მანასესნი - ნათესავად-ნათესავადნი მათნი და ტომად-ტომადნი და სახლნი 
მამათა მათთანი და რიცხუნი სახელთა მათთანი და თავად-თავადნი მათნი, ყოველი წული 
ოცით წლითგანი და უზეშთაესი, ყოველი, რომელი გამოვიდოდა ძლიერი რიცხჳ იგი მათი </p>
<p>33. ნათესავისა მის მანასესი - ოცდაათოთხმეტ ათას და სამას. </p>
<p>34. ძენი ბენიამენისნი - ნათესავად-ნათესავადნი მათნი და ტომად-ტომადნი მათნი და 
სახლნი მამათა მათთანი და რიცხუნი სახელთა მათთანი და თავად-თავადნი მათნი, ყოველი 
წული ოცით წლითგანი და უფროჲსი, ყოველი, რომელი გამოვიდოდა ძლიერი და რიცხჳ იგი 
მათი </p>
<p>35. ნათესავისა მის ბენიამენისი - ოთხ და ათხუთმეტ ათას და ოთხას. </p>
<p>36. ძენი გადისნი - ნათესავად-ნათესავადნი მათნი და ტომად-ტომადნი მათნი და 
სახლნი მამათა მათთანი და რიცხუნი სახელთა მათთანი და თავად-თავადნი მათნი, ყოველი 
წული ოცით წლითგანი და უზეშთაესი, ყოველი, რომელი გამოვიდოდა ძლიერი, რიცხჳ იგი 
მათი </p>
<p>38. ძენი დანისნი - ნათესავად-ნათესავადნი მათნი და ტომად-ტომადნი მათნი და 
სახლნი მამათა მათთანი და თავად-თავადნი მათნი, ყოველი წული ოცით წლითგანი 
უზეშთაესი, ყოველი, რომელი გამოვიდოდა ძლიერი, რიცხჳ იგი მათი </p>
<p>39. ნათესავისა მის დანისი - სამეოცდაორ ათას და ოთხას. </p>
<p>40. ძენი ასერისნი - ნათესავად-ნათესავადნი მათნი და ტომად-ტომადნი მათნი და 
სახლნი მამათა მათთანი და რიცხუნი სახლთა მათთანი და თავად-თავადნი მათნი და ყოველი 
წული ოცით წლითგანი და უზეშთაესი, ყოველი, რომელი გამოვიდოდა ძლიერი, რიცხჳ იგი </p>
<p>41. ნათესავისა მის ასერისი - ორმეოც და ათას და ხუთას. </p>
<p>42. ძენი ნეფთალემისნი - ნათესავად-ნათესავადნი მათნი და ტომად-ტომადნი მათნი და 
სახლნი მამათა მათთანი და რიცხუნი სახელთა მათთანი, ყოველი წული ოცით წლითგანი და 
უზეშთაესი, ყოველი, რომელი გამოვიდოდა ძლიერი, რიცხჳ იგი მათი </p>
<p>43. ნათესავისა მის ნეფთალემისი - ორმეოცდაათცამეტ ათას და ოთხას. </p>
<p>44. ესე აღხილვაჲ, რომელი აღრაცხეს მოსე და აჰრონ და მთავართა ისრაჱლისათა, 
ათორმეტთა მთავართა კაცი ერთი ტომად-ტომადისა თითოჲსა ნათესავად-ნათაესავად სახლთა 
მამულთა მათთანი იყუნეს. </p>
<p>45. და იყო ყოველი იგი აღხილვაჲ ძეთა ისრაჱლისათა ძალითურთ მათით ოცით წლითგანი 
და უფროსით ყოველი, რომელი გამოვიდოდა ბრძოლად ისრაჱლისაგან </p>
<p>46. ექუსას ათას და სამ ათას და ხუთას და ერგასის. </p>
<p>47. ხოლო ლევიტელნი იგი და ნათესავნი იგი მათნი არა შეარაცხნეს შოვრის ძეთა 
ისრაჱლისათა. </p>
<p>48. ეტყოდა უფალი მოსეს და ჰრქუა: </p>
<p>49. იხილე ნათესავი ლევისი, არა შეარაცხნე იგინი შორის ძეთა ისრაჱლისათა. </p>
<p>50. და შენ დაადგინენ ლევიტელნი კარავსა წამებისასა და ყოველსა ჭურჭერსა მისსა 
და ყოველსა ზედა, რაჲცა არს მას შინა, მათ აღიღონ კარავი და ყოველი სამსახურებლი 
მისი. და იგინი ჰმსახურებდენ მას შინა, და გარემო კარავსა დაიბანაკონ და, რაჟამს 
აღიღებდენ კარავსა, დაჴსნენ იგი ლევიტელთა. </p>
<p>51. და რაჟამს დაიბანაკებდეს კარავი, მათ აღმართონ იგი და სხუა, რომელი 
მიეახლოს, მოკუედინ. </p>
<p>52. და დაიბანაკონ ძეთა ისრაჱლისათა კაცად-კაცადმან წესსა ზედა თჳსსა და კაცმან 
მთავრობასა თჳსსა ზედა ძალითურთ მათით. </p>
<p>53. ხოლო ლევიტელთა დაიბანაკონ წინაშე უფლისა მახლობელად გარემო კარავსა 
წამებისასა. და არა იყოს ცოდვა შორის ძეთა ისრაჱლისათა და დაიცვან ლევიტელთა მათ 
ჴუმილვაჲ იგი კარავისა მის წამებისაჲ. </p>
<p>54. და ყვეს ძეთა ისრაჱლისათა ყოველი, ვითარცა უბრძანა უფალმან მოსეს და აჰრონს, 
ეგრეთ ყვეს. </p>
<h2>2</h2>
<p>1. ეტყოდა უფალი მოსეს და აჰრონს და ჰრქუა: </p>
<p>2. კაცად-კაცადმან მახლობელად განწესებასა თჳსსა მსგასად უწყებასა თჳსსა 
სახლად-სახლად და ტომად-ტომად დაიბანაკონ ძეთა ისრაჱლისათა წინაშე უფლისა გარემო 
კარავსა წამებისასა. </p>
<p>3. დაიბანაკონ ძეთა ისრაჱლისათა და რომელთა დაიბანაკონ პირველად აღმოსავალით 
განწესებულმან ბანაკმან იუდაჲსმან ძალითურთ მათით და მთავარ ძეთა იუდაჲსთა, ნაასონ, 
ძე ამინადაბისი, </p>
<p>4. ძალი მისი აღხილული სამეოცდაათოთხმეტ ათას და ექუსას. </p>
<p>5. და რომელთა დაიბანაკონ მახლობელად მათსა ნათესავმან იზაქარისმან და მთავარმან 
ძეთა ისაქარისთა, ნათანაელ, ძემან სოგორისმან. </p>
<p>6. ძალი მისი აღხილული - ორმეოცდაათოთხმეტ ათას და ოთხას და </p>
<p>7. რომელთა დაიბანაკონ მახლობელად მათსა ნათესავმან ზაბულონისმან და მთავარმან 
ძეთა ზაბულონისთა, ელიაბ, ძე ქიროსისი, </p>
<p>8. ძალი მისი აღხილული - ორმეოცდაშჳდ ათას და ოთხას. </p>
<p>9. ყოველნი აღრაცხილნი ნათესავთა თანა იუდაჲსთა ასოთხმეოცდაექუს ათას და ოთხას 
ძალითურთ მათით, პირველად აღიძრნენ. </p>
<p>10. განწესებული ბანაკი რუბენისი ჩრდილოჲთ ძალითურთ მათით და მთავარი ძეთა 
რუბენისთაჲ - ელისურ, ძე ედიორისი. </p>
<p>11. ძალი მისი აღხილული - ორმეოცდაექუს ათას და ხუთას. </p>
<p>12. და რომელთა დაიბანაკონ მახლობელად მათსა ნათესავმან სჳმეონისმან და 
მთავარმან ძეთა სჳმეონისთა - სალამიელ, ძემან სურისადაჲსმან. </p>
<p>13. ძალი მისი აღხილული - ორმეოცდაათცამეტ ათას და სამას. </p>
<p>14. და რომელთა დაიბანაკონ მახლობელად მათსა ნათესავმან გადისმან და მთავარ ძეთა 
გადისთა - ელისაფატ, ძე რაგუჱლისი. </p>
<p>15. ძალი მისი აღხილული - ორმეოცდახუთ ათას ექუსას და ერგასის. </p>
<p>16. ყოველნივე აღრაცხილ ბანაკსა თანა რუბენისსა - ასერგასის და ერთ ათას და 
ოთხას და ერგასის ძალითურთ მათით. </p>
<p>17. მეორედ აღიძრნენ და აღიღონ კარავი წამებისაჲ და ბანაკი ლევიტელთაჲ შორის 
ბანაკთა, ვითარცა დაიბანაკონ, ეგრეცა აღიძრნენ თითოეულად მახლობელად განწესებასა 
მათსა. </p>
<p>18. განწესებული ბანაკი ეფრემისი ზღჳთ ძალითურთ მათით და მთავარი ძეთაგანი 
ეფრემისთაჲ. </p>
<p>19. ელისამა, ძე ემეუდისი, ძალი მისი აღხილული ორმეოც ათას და ხუთას. </p>
<p>20. და რომელთა დაიბანაკონ მახლობელად მათსა ნათესავმან მანასჱსმან და მთავარ 
ძეთაგან მანასჱსთა გამალიელ ძემან ფადასორისმან. </p>
<p>21. ძალი მისი აღხილული - ოცდაათორმეტ ათას და ორას. </p>
<p>22. და რომელთა დაიბანაკონ მახლობელად მათსა ნათესავმან ბენიამისმან და მთავარი 
ძეთა ბენიამისთაჲ - აბიდან, ძე გედეონისი. </p>
<p>23. ძალი მისი აღხილული - ოცდაათხუთმეტ ათას და ოთხას, რომელთა დაიბანაკონ 
მახლობელად მათსა ნათესავმან ბენიამენისამან და მთავარი ძეთა ბენიამენისთაჲ - 
აბედან, ძე გედეონისი. ძალი მისი აღხილული - ოცდათხუთმეტ ათას და ორას. </p>
<p>24. ყოველნი აღრაცხილ ბანაკთა თანა ეფემისთა ასდარვა ათას და ორა ძალითურთ 
მათით. </p>
<p>25. მესამედ აღიძრნედ განწესებული ბანაკი დანისი ჩრდილოჲთ ძალითურთ მათით, და 
მთავარი ძეთა დანისთაჲ - აქეზერ, ძე ამისადისი. </p>
<p>26. ძალი მათი აღხილული - სამეოცდაორ ათას და შჳდას. </p>
<p>27. და რომელთა დაიბანაკონ მახლობელად მათსა ნათესავმან ასერისმან და მთავარ 
ძეთა ასერისთა - ფაგელ, ძე ექრანისი. </p>
<p>28. ძალი მისი აღხილული - ორმეოცდაერთ ათას და ხუთას. </p>
<p>29. და რომელთა დაიბანაკონ მახლობელად მათსა ნათესავმან ნეფთალისმან და მთავარი 
ძეთა ნეფთალემისთაჲ - აქირე, ძე ენანისი. </p>
<p>30. ძალი მისი აღხილული - ორმეოცდაათ ათას და ოთხას. </p>
<p>31. ყოველნი აღრაცხილნი ბანაკსა თანა დანისსა ასერგასისდაშჳდ ათას და ექუსას 
ძალითურთ მათით. უკანაჲსკნელ აღიძრნენ მსგავსად განწესებულებისა მათისა. </p>
<p>32. ესე რიცხჳ ძეთა ისრაჱლისათაჲ და სახლად-სახლად მამათა მათთაჲ და ყოველი 
აღხილვაჲ ბანაკთა მათთა ძალითურთ მათით ექუსას ათას და სამ ათას და ხუთას და 
ერგასის. </p>
<p>33. ხოლო ლევიტელნი არა შეარაცხნეს მათ, ვითარცა უბრძანა უფალმან მოსეს. </p>
<p>34. და ყვეს ძეთა ისრაჱლისათა, ვითარცა უბრძანა უფალმან მოსეს, ესრესახედ 
დაიბანაკეს მსგავსად განწესებულებასა მათსა და ესრეთ აღიძრნიან თითოეულად 
მახლობელად ტომად-ტომად მათა მსგავსად სახლად-სახლად მამათა მათთა. </p>
<h2>3</h2>
<p>1. ესე შობაჲ აჰრონისი და მოსესი დღესა მას, რომელსა ეტყოდა უფალი მოსეს მთასა ზედა 
სინასა. </p>
<p>2. და ესე სახელნი ძეთა აჰრონისთანი: </p>
<p>3. პირმშოჲ ნადაბ და აბიუთ და ელიაზარ და ითამარ და ესე სახელნი ძეთა 
აჰრონისთანი მღდელნი ცხებულნი, რომელთანი სრულ იყუნეს ჴელნი მაიან მღდელად. </p>
<p>4. და მოკუდა ნადაბ და აბიუთ წინაშე უფლისა, რამეთუ შესწირვიდეს ცეცხლსა უცხოსა 
წინაშე უფლისა უდაბნოსა სინას. და შვილი არა ესუა მათ და მდღელობდეს ელიაზარ და 
ითამარ აჰრონის თანა მამისა მათისა. </p>
<p>5. ეტყოდა უფალი მოსეს და ჰქუა: </p>
<p>6. მოიყვანენ ნათესავნი ლევისნი და დაადგინენ იგინი წინაშე აჰრონ მღდელისა და 
ჰმსახურებდენ მას. </p>
<p>7. და დაიცვენ საჴუმილი მისი და საჴუმილი ძეთა ისრაჱლისათაჲ წინაშე კარავსა 
წამებისსა საქმედ საქმესა კარავისასა. </p>
<p>8. და დაიცვენ ყოველი ჭურჭელი კარვისა წამებისაჲ და დაიცვენ საჴუმილი ძეთა 
ისრაჱლისათაჲ და ყოველი საქმე კარვისაჲ. </p>
<p>9. და მისჱნე ლევიტელნი ჱმასა შენსა. </p>
<p>10. აჰრონს და ძეთა მისთა - მღდელთა. მოცემით მოცემულ არიან ესენი ჩემდა ძეთაგან 
ისრაჱლისათა. და აჰრონ და ძენი მისნი დაადგინნე კარავსა წამებისსა. </p>
<p>11. და დაიცვენ მღდელობაჲ მათი და ყოველი საკურთხეველისაჲ და შინაგან 
კრეტსაბმელსა და სხუაჲ ნათესავი, რომელი შეეხოს, მოკუდეს. </p>
<p>12. ეტყოდა უფალი მოსეს და ჰრქუა: და, აჰა, ესერა, მე მოვიყვანნე ლევიტელნი 
შორის ძეთა ისრაჱლისათა ყოველთა წილ პირმშოთა, რომელმან განაღოს საშოჲ ძეთაგან 
ისრაჱლისათა, საჴსრად მათა იყუნენ ჩემდად ლევიტელნი. </p>
<p>13. რამეთუ ჩემი არს ყოველი პირმშოჲ დღესა მას, რომელსა მოვსარ ყოველი პირმშოჲ 
ქუეყანასა მას ეგჳპტისასა, განვწმიდენ ჩემდად ყოველნი პირმშონი ისრაჱლისანი 
კაცითგან მიპირუტყვადმდე: ჩემდა იყუნედ, მე ვარ უფალი. </p>
<p>14. ეტყოდა უფალი მოსეს უდაბნოსა სინას და ჰრქუა: </p>
<p>15. აღიხილენ ძენი ლევისნი სახლად-სახლად მამათა მათთა და ტომად-ტომადი მათი და 
ნათესავად-ნათსავადი მათი, ყოველი წული თთჳთგანი და უზეშთაესი - აღრაცხენ იგინი.
</p>
<p>16. და აღრაცხნა იგინი მოსე და აჰრონ სიტყჳთა უფლისათა, ვითარცა უბრძანა მათ 
უფალმან. </p>
<p>17. და იყუნეს ესე ძენი ლევსინი და სახელები მათი: გეთნოს, კაათ, მერარი. </p>
<p>18. და ესე სახელები ძეთა გეთსონისთაჲ და ტომთა მათთაჲ: ლუბენი და სჳმიი. </p>
<p>19. და ძენი კაათისნი და ტომნი მათნი: ამბრამ და ისაარ, ქებრონ და ოზიელ. </p>
<p>20. ძენი მერარისნი და ტომნი მათნი - მოული და ომოსი. </p>
<p>21. ესე არიან ტომნი ლევიტელთანი და სახლნი მამისა მათისანი, გეთსონისი ტოჰმი 
ლობენისი და ტომნი სემეისნი. </p>
<p>22. ესე ტომნი - გეთსონისნი, აღხილვაჲ იგი მათი შჳდ ათას და ხუთათაა. </p>
<p>23. და ძეთა გეთსონსთა დაიბანაკონ შემდგომად კარვისა ზღჳთ კერძო: </p>
<p>24. და მთავარი ტომისა მის გეთსონისი - ელისაბან, ძე დანიელისი. </p>
<p>25. და ჴუმილვაჲ იგი ძეთა მათ გეთსონისთაჲ. </p>
<p>26. კარვისა მის წამებისა კარავი და საბურველი მისი დასახურველი კართაჲ კარვისა 
მის წამებათაჲსაჲ. და სუეტნი ეზოჲსანი და კრეტსაბმელი ბჭეთა მათ ეზოჲსათაჲ, რომელი 
არს კარვისაჲ და ნეშტნი ყოველნი სამსახურებელნი მისნი. </p>
<p>27. კაათისი - ტომსა ამბრამისი ერთ, ტომი ისაჰარისი ერთ, ტომი ქებრონისი ერთ, 
ტომი ოზიელისი ერთ, ესე არიან ტომნი კათისნი. </p>
<p>28. და რიცხჳ ყოველთა წულთაჲ, თთჳთგან და უაღრესი, რვა ათას და ათას ჴუმილვიდეს 
ჴუმილვასა წმიდათასა. </p>
<p>29. ტომთა ძეთა კათისთა დაიბანაკონ გუერდით კარვისა ჩრდილოჲთ. </p>
<p>30. და მთავარი სახლისა მის კაათისი - ელისაფან, ძე ოზიელისი. </p>
<p>31. და ჴუმილვაჲ იგი მათი კიდობნისა და ტაბლისა და სანთელთა და საკურთხეველთა და 
ჭურჭერთა წმიდათა, რაოდენითაცა ჰმსახურებდენ მით, დასახურველი ყოველი და 
სამსახურებელი მათი. </p>
<p>32. და მთავარი მთავართა მათ ზედა ლევიტელთა - ელიაზარ, ძე აჰრონისი მღდელისაჲ, 
დადგინებული ჴუმილვად ჴუმილვასა მას წმიდასა. </p>
<p>33. მერარისი - ტოჰმი მოოლისი და ტომი ომუოსისი. ესე არიან ტომნი მერარისნი 
აღხილვაჲ იგი მათი </p>
<p>34. და რიცხჳ მათი - ყოველი წული თთჳთგანი და უზეშთაესი - ექუს ათას და ხუთას.
</p>
<p>35. და მთავარი სახლისა მის მამათაჲსა ტომისა მის მერარისთაჲ - სურიელ, ძე 
აბიქეაჲსი, გუერდით კარავსა მას დაიბანაკონ ჩრდილოჲთ. </p>
<p>36. მსახურებაჲ იგი ძეთა მერარისთაჲ სუეტისთავთა კარვისათა და მოქლონთა მისთა.
</p>
<p>37. და სუეტთა მისთა და ხარისხთა მისთა და ჭურჭელთა მათთა და საქმართა მათთა და 
სუეტთა ეზოჲსა გარემო და ხარისხთა მისთა, მანათა მათთა და საბელთა მათთაჲ. </p>
<p>38. და რომელთა დაიბანაკონ წინაშე პირსა კარვისა წამებისასა აღმოსავლით, მოსე და 
აჰრონ და ძენი მისნი ჴუმილვიდენ ჴუმილვასა წმიდასა საჴუმილავსა მას ძეთა 
ისრაჱლისათასა და სხუაჲ ნათესავი, რომელი შეეხოს, მოკუდეს. </p>
<p>39. ყოველი აღხილვაჲ ლევის ძეთაჲ, ვითარ აღიხილნეს მოსე და აჰრონ სიტყჳთა 
უფლისაჲთა ტომითურთ მათით, ყოველი წული თთჳთგან და უფროჲსით - ოცდაორ ათას. </p>
<p>40. ეტყოდა უფალი მოსეს და ჰრქუა: აღიხილე ყოველი პირმშოჲ წული ძეთა 
ისრაჱლისათაჲ თთჳთგან და უფროჲსი, და მოიღე რიცხჳ მათი სახელით. </p>
<p>41. და მოიყვანნე ლევიტელნი ჩემდა, მე ვარ უფალი, ყოველთა მათ წილ პირმშოთა ძეთა 
ისრაჱლისათა და პირუტყუნი ლევიტელთანი ყოველთა მათ პირმშოთა წილ პირუტყუთა მათ ძეთა 
ისრაჱლისათა. </p>
<p>42. და აღიხილნა მოსე, ვითარცა უბრძანა მას უფალმან ყოველი პირმშოჲ ძეთა 
ისრაჱლისათაჲ. </p>
<p>43. და იყო ყოველივე პირმშოჲ ძეთა ისრაჱლისათაჲ წული რიცხჳსაებრ მათისა და 
სახელებისაებრ მათისა თთჳთგანი და უზეშთაესი რიცხჳსაებრ მათისა ოც ათას და 
ორასსამეოცდაცხრამეტ. </p>
<p>44. ეტყოდა უფალი მოსეს და ჰრქუა: მოიყვანენ </p>
<p>45. ლევიტელნი იგი ყოველთა წილ პირმშოთა ძეთა ისრაჱლისათა და საცხოვარი იგი 
ლევიტელთაჲ საცხოვართა წილ მათთა. და იყუნედ ჩემდა ლევიტელნი იგი, მე ვარ უფალი.
</p>
<p>46. და საჴსარი იგი ორასსამეოცდაცამეტისა, რომელნი-იგი ემატნენ ძეთა ლევისთა 
პირმშოთაგან ძეთა ისრაჱლისათა. </p>
<p>47. და მოიღო ხუთი სასწორი თავად-თავად მსგავსად სასწორისა მის წმიდისა და მოიღო 
ოცი დანგი სასწორისა მის, </p>
<p>48. და მივსცე ვეცხლი იგი აჰრონს და ძეთა მისთა საჴსარი უმეტესთაჲ მათ შორის.
</p>
<p>49. და მოიღო მოსე ვეცხლი იგი საჴსარი უმეტესთა მათ საჴსრად ლევიტელთა. </p>
<p>50. პირმშოთა მათგან ძეთა ისრაჱლისათა, მოიღო ვეცხლი იგი ათას სამასსამეოცდახუთი 
სასწორი სასწორისაებრ წმიდისა. </p>
<p>51. და მისცა მოსე საჴსარი იგი უმეტესთაჲ მათ აჰრონს და ძეთა მისთა სიტყჳთა 
უფლისაჲთა, ვითარცა უბრძანა უფალმან მოსეს. </p>
<h2>4</h2>
<p>1. და ეტყოდა უფალი მოსეს და აჰრონს </p>
<p>2. და ჰრქუა: მოიღე რიცხჳ იგი ძეთა მათ კაათისთაჲ შოვრის ძეთა მათ ლევისთა 
ტომად-ტომადი მათი და სახლად-სახლადი მამათა მათთაჲ, </p>
<p>3. ოცდახუთისა წლისაჲთ და უზეშთაესი ვიდრე ერგასისად წლადმდე ყოველი, რომელი 
შევიდოდის მსახურებად და საქმედ ყოველსავე მას საქმესა კარვისასა წამებისასა. </p>
<p>4. და ესე საქმე იყო ძეთა კაათისთაჲ კარავსა მას წამებისასა წმიდა წმიდათა. </p>
<p>5. და შევიდეს აჰრონ და ძენი მისნი, რაჟამს აღიძრას ბანაკი იგი და გარდამოჰჴსნენ 
(!) კრეტსაბმელი იგი, რომელი აგრილობდა და დაჰხურონ მით კიდობანი იგი წამებისაჲ.
</p>
<p>6. და დასდვან მას ზედა საბურველი იგი ტყავი, იაკინთონი და დაჰბურონ მას 
სამოსელი ყოვლად იაკინთონი ზედა კერძო და განუთხინენ აღსაღებელნი იგი. </p>
<p>7. და ტაბლასა მას წინაშესა დასდვან მას ზედა ყოვლად ძოწეული სამოსელი, და 
პინაკები, და ფიალები, და ციცხუები და ტაკუკები, რომლითა-იგი შესწირვიდეს მით და 
პურნი იგი სამარადისონი მას ზედა იყუნენ. </p>
<p>8. და დასდვან მას ზედა სამოსელი მეწამული და დაფარონ იგი საბურველითა ტყავითა 
იაკინთონისაჲთა და განუთხინენ მას აღსაღებელნი იგი. </p>
<p>9. და მოიღონ სამოსელი იაკინთონი და შეხურონ სასანთლე იგი, რომელ-იგი ჰნათობნ, 
და ორნი სანთელნი მისნი და მარწუხნი მისნი და მოსაყოფელნი მისნი და ყოველივე 
ჭურჭერი ზეთისაჲ, რომლითა-იგი ჰმსახურებედ მით. </p>
<p>10. და შთადვან იგი და ყოველი ჭურჭერი მისი საბურველსა ტყავისა იაკინთონისასა და 
დადვან იგი აღსაღებელსა მათ ზედა. </p>
<p>11. და საკურთხეველსა მას ზედა ოქროჲსასა დაჰბურონ საბურველი იაკინთონი და 
დაფარონ იგი ტყავითა იაკინთონისაჲთა და განუთხინენ აღსაღებელნი მისნი. </p>
<p>12. და მოიღონ ყოველი ჭურჭერი სამსახურებელი, რომლითა ჰმსახურებდეს მით 
სიწმიდეთა შინა და შთადვან იგი სამოსელსა იაკინთონსა და დაფარონ იგი საბურველითა 
ტყავისა იაკინთონისაჲთა. </p>
<p>13. და დადვან აღსაღებელთა მათ ზედა და საბურველი იგი დაჰბურონ საკურთხეველსა 
მას და დასდვან მას სამოსელი ყოვლად ძოწეული. </p>
<p>14. და დაასხან მას ყოველი ჭურჭერი, რომლითა-იგი ჰმსახურებდენ მით, საცეცხურები 
იგი, და ფუცხუები, და ფიალები იგი, და საბურველი იგი და ყოველივე ჭურჭერი 
საკურთხეველისაჲ და დადვან მას ზედა საბურველი ტყავი იაკინთონი და განუთხინენ მას 
აღსაღებელნი მისნი. </p>
<p>15. და მოიღონ სამოსელი ძოწეული და შეხურონ ემბაზსა მას და ხარისხთა მათ მისთა, 
და შთადგან იგი საბურველსა ტყავისა იაკინთოსა და დადგან იგი აღსაღებელთა მათ და 
აღასრულონ აჰრონ და ძეთა მისთა დაბურვაჲ იგი სიწმიდისაჲ მის და ყოველივე ჭურჭერი 
წმიდა ტრვასა მას ბანაკისასა და ამისა შემდგომად შევიდენ ძენი კაათისნი აღებად და 
არა შეეხნენ სიწმიდეთა მათ, რათა არა მოწყდენ. ესე აღიღოდიან ძეთა კაათისთა კარავსა 
მის საწამებელისასა. </p>
<p>16. და მოღუაწემან ელიაზარ, ძემან აჰრონის მღდელისამან, ზეთი იგი სანთლისა და 
საკუმეველი იგი შეზავებული და შესაწირავი იგი დღითი დღედი, და ზეთი იგი ცხებისაჲ და 
საღუაწოჲ იგი ყოველი კარვისაჲ მის, და რაოდენი არს სიწმიდესა მას შინა, და ყოველივე 
საქმარი მისი. </p>
<p>17. და ეტყოდა უფალი მოსეს და აჰრონს და ჰრქუა: </p>
<p>18. ნუ მოსრავთ ნათესავსა გუნდისა მის კაათისსა შორის ლევიტელთა, ესრეთ ყავთ 
მათა მიმართ და ცხონდენ და არა მოწყდენ, </p>
<p>19. მო-რაჲ-ვიდოდიან იგინი წმიდასა მას წმიდათასა, აჰრონ და ძენი მსნი შევიდენ 
და დაადგინონ კაცად-კაცადი მათი მსგავსად აღსაღებელისა მათისა. </p>
<p>20. და არა შევიდენ იგინი ხილვად მეყსეულად წმიდასა მას წმიდათასა, რათა არა 
მოწყდენ. </p>
<p>21. და ეტყოდა უფალი მოსეს და ჰრქუა: მოიყვანენ თავად-თავად </p>
<p>22. ძენი გეთსონისნი და ამათი სახლად-სახლად მამათა მათთაჲ, ტომად-ტომადი მათი
</p>
<p>23. ოცდახუთისა წლისაჲთგან და უზეშთაესი ვიდრე ერგასისად წლადმდე და აღიხილენ 
იგინი ყოველი, რომელი შევიდოდის მსახურებად და საქმედ-საქმესა თჳსსა კარავსა მას 
შინა წამებისასა. </p>
<p>24. ესე არს მსახურებაჲ ტომისა გეთსონისი მსახურებად. </p>
<p>25. და აღებად აღსაღებელსა მაშკები კარვისა მის და კარავი იგი წამებისაჲ და 
საბურველი იგი მისი და შესახურველი იგი იაკინთონი, რომელ არს ზედა კერძო მისსა და 
საბურველი იგი კარვისა საწამებელისაჲ. </p>
<p>26. და კარვის ძელები იგი ეზოჲსაჲ მის, და რაოდენი არს კარვისა მის 
საწამებელისაჲ და მეტი იგი, და ყოველი ჭურჭერი სამსახურებელი, რაოდენთა-იგი 
ჰმსახურებდენ მას შინა. </p>
<p>27. ყონ იგი წინაშე პირსა აჰრონისა და ძეთა მისთა, იყოს მსახურებაჲ იგი ძეთა 
გეთსონისთაჲ ყოვლისა მისებრ საქმისა მათისა, და აღიხილენით იგინი სახელად-სახელად 
ყოველივე აღსაღებელი მათგან. </p>
<p>28. ესე არს მსახურებაჲ ძეთა გეთსონისთაჲ კარავსა მას შინა წამებისასა და 
ჴუმილვაჲ იგი მათი ჴელითა ითამარისითა ძისა აჰრონის მღდელისაჲთა. </p>
<p>29. ძენი მერარისნი ტომად-ტომადი მათი და სახლად-სახლადი მამათა მათთაჲ 
აღიხილნეთ იგინი. </p>
<p>30. ოცდახუთისა წლისაჲთგანი და უზეშთაესი ვიდრე ერგასისა წლადმდე ყოველი, რომელი 
შევიდოდის მსახურებად და საქმედ კარავსა მას წამებისასა. </p>
<p>31. და ესე არს საცავი აღსაღებელი მათ მიერ ყოვლისავე მისებრ საქმისა მათისა 
კარავსა მას შინა წამებისა, სუეტისთავნი იგი კარვისანი და მოქლონები იგი და სუეტები 
იგი და ხარისხები მისი გარდასაბურველი და ხარისხები მათი და სუეტები იგი მათი და 
საბურველი იგი კარისა მის კარვისაჲ. </p>
<p>32. და სუეტები იგი ეზოჲსა მის გარემო და ხარისხები მათი და სუეტნი იგი 
კრეთსაბმელისა ბჭისა მის ეზოჲსანი და ხარისხები მათი და მანაები მათი და საბლები 
იგი მათი და ყოველი სამსახურებელი მათი, სახელად-სახელად აღიხილნეთ იგინი და 
ყოველივე ჭურჭერი საცავი აღსაღებელი მათ მიერ. </p>
<p>33. ესე არს სამსახურებელი ძეთა მერარისთაჲ ყოველთა შინა საქმეთა მათთა კარავსა 
მას წამებისასა ჴელითა ითამარისითა, ძისა აჰრონის მღდელისაჲთა. </p>
<p>34. და აღიხილნეს მოსე და აჰრონ და მთავართა მათ ისრაჱლისათა ძენი კაათისნი 
ტომად-ტომადისაებრ მათისა და სახლისაებრ მამათა მათთაჲსა </p>
<p>35. ოცდახუთისა წლისაჲთგან და უზეშთაესი ვიდრე ერგასის წლადმდე. </p>
<p>36. ყოველი, რომელი შევიდოდის მსახურებად და საქმედ საქმესა კარვისა წამებისასა 
და იყო რიცხჳ იგი მათი ტომად-ტომადისა მათისაჲ ორ ათას შჳდასდაერგასის. </p>
<p>37. ესე არს აღხილვაჲ ძეთა კაათისთაჲ ყოველი, რომელი ჰმსახურებდა კარავსა მას 
წამებისსა, ვითარცა აღიხილნეს მოსე და აჰრონ სიტყჳთა უფლისათა ჴელითა მოსესითა. </p>
<p>38. და აღიხილნეს ძენი გეთსონისნი ტომად-ტომადი მათი და სახლად-სახლად მამათა 
მათთაჲ. </p>
<p>39. ოცდახუთისა წლისაჲთგანნი და უზეშთაესი ვიდრე ერგასის წლადმდე. </p>
<p>40. ყოველი, რომელი შევიდოდა მსახურებად და საქმედ საქმესა მას კარვისა 
წამებისასა. და იყო რიცხჳ იგი მათი ტომად-ტომადისა მათისაჲ სახლად-სახლად მამათა 
მათთაჲ ორ ათას და ექუსასდაერგასის. </p>
<p>41. ესე არს აღხილვაჲ ძეთა გეთსონისთაჲ, ყოველი, რომელი ჰმსახურებდა კარავსა მას 
წამებისასა, რომელნი აღიხილნეს მოსე და აჰრონ სიტყჳთა უფლისაჲთა და ჴელითა 
მოსესითა. </p>
<p>42. აღიხილნეს ტომნიცა ძეთა მერარისთანი გუნდად-გუნდადი მათი და სახლად-სახლად 
მამათა მათთაჲ. </p>
<p>43. ოცდახუთისა წლისაჲთგან და უზეშთაესი ვიდრე ერგასის წლადმდე. </p>
<p>44. ყოველი, რომელი შევიდოდა მსახურებად საქმესა მას კარვისა წამებისასა. და იყო 
რიცხჳ იგი მათი ტომად-ტომადისა მათისაჲ და სახლად-სახლად მამათა მათთაჲ სამ ათას და 
ორას. </p>
<p>45. ესე არს აღხილვაჲ ტომისა ძეთა მერარისთაჲ, რომელნი აღიხილნეს მოსე და აჰრონ, 
სიტყჳთა უფლისათა, ჴელითა მოსესითა. </p>
<p>46. ყოველნივე აღხილულნი, რომელნი აღიხილხეს მოსე და აჰრონ </p>
<p>47. და მთავართა ისრაჱლისათა ლევიტელნი იგი ტომად-ტომადი მათი და სახლად-სახლად 
მამათა მათთაჲ. </p>
<p>48. ოცდახუთისა წლისაჲთგან და უზეშთაესი ვიდრე ერგასისად წლადმდე, რომელი 
შევიდოდა საქმესა მას სიწმიდეთასა და საქმესა მას აღსაღებელსა კარვისა მის 
წამებისასა. და იყუნეს აღხილულნი იგი რვა ათს ხუთასდაოთხმეოც სიტყჳთა უფლისაჲთა. 
აღიხილნა იგინი მოსე, ჴელითა მოსესითა კაცად-კაცადი საქმესა მათსა ზედა, </p>
<p>49. და რომელი აღიღოდიან მათ და აღიხილნეს, ვითარცა უბრძანა უფალმან მოსეს. </p>
<h2>5</h2>
<p>1. ეტყოდა უფალი მოსეს და ჰრქუა: უბრძანე ძეთა ისრაჱლისათა: </p>
<p>2. და განასხნედ გარეშე ბანაკსა ყოველი კეთროვანი და ყოველი თესლმდინარე და 
ყოველი არაწმიდაჲ სულითა. </p>
<p>3. მამაკაცითგან ვიდრე დედაკაცადმდე, განავლინენ გარეშე ბანაკსა და არა შეაგინონ 
ბანაკი მათი, რომელთა შორის მე გარდამოვალ მათა. </p>
<p>4. და ყვეს ეგრე ძეთა ისრაჱლისათა და განავლინნეს იგინი გარეშე ბანაკსა, ვითარცა 
ეტყოდა უფალი მოსეს, ეგრეთ ყვეს ძეთა ისრაჱლისათა. </p>
<p>5. ეტყოდა უფალი მოსეს და ჰრქუა: </p>
<p>6. ეტყოდე ძეთა ისრაჱლისათა და არქუ: მამაკაცმან, გინა დედაკაცმან, რომელმან ყოს 
ყოველთაგან ცოდვათა კაცობრივთა და უგულებელით უგულებელ-ყოს და ცოდოს სულმან მან </p>
<p>7. და აღიაროს ცოდვაჲ იგი, რომელი ქმნა და მისცეს ცოდვისა მისთჳს იგი თავადი და 
მეხუთე მისი დასძინოს მას ზედა და მისცეს, ვის-იგი შესცოდა. </p>
<p>8. უკუეთუ არა იყოს კაცისაჲ მის ნათესავი, რათამცა მისცა მას შეცოდებისა მისთჳს 
მისაცემელი იგი უფალსა, მღდლისა იყოს იგი თჳნიერ ვერძისა მის ლხინებისაჲსა, 
რომლითა-იგი ლხინება-ყო მისთჳს მას შინა. </p>
<p>9. და ყოველივე პირველნაყოფი და ყოველი განწმედილი ძეთა შორის ისრაჱლისათა და 
რაოდენ-რაჲ მოართვან უფალსა, მღდელისა იყოს იგი. </p>
<p>10. და კაცად-კაცადისა შეწირული მისა იყოს და კაცმან, რომელმან მისცეს მღდელსა, 
მისა იყოს. </p>
<p>11. ეტყოდა უფალი მოსეს და ჰრქუა: </p>
<p>12. ეტყოდე ძეთა ისრაჱლისათა და არქუ [მათ]: კაცისაჲ, რომლისაჲ გარდაჴდეს ცოლი 
მისი და უგულებელ-ყოს ქმარი იგი თჳსი უგულებლებით </p>
<p>13. და და-ვინმე-წვეს მის თანა საწოლითა თესლისაჲთა და დაეფაროს თუალთაგან 
ქმრისა თჳსისაჲთა და დაუმალოს, და იგი დედაკაცი იყოს შეგინებულ და მოწამე არა ვინ 
იყოს მისა და მიდგომილ არღა იყოს. </p>
<p>14. და მოუჴდეს ქმარსა მისსა სული შურობისაჲ და ეშურობდეს ცოლსა თჳსსა, და იგი 
იყოს შეგინებულ, ანუ მოუჴდეს მას სული მოშურნეობისაჲ, და ეშურობდეს ცოლსა თჳსსა და 
იგი არა იყოს შეგინებულ. </p>
<p>15. და მოიყვანოს კაცმან მან ცოლი თჳსი მღდელისა და შეწიროს მსხუერპლი მისთჳს 
მეათე წილი სათველისაჲ. ფქვილი ქრთილისაჲ და არა დაასხას მას ზედა ზეთი და არცა 
დასდვას მას ზედა გუნდრუკი, რამეთუ არს იგი შესაწირავი შურისსახისაჲ, შესაწირავი 
მოსაჴსენებელისაჲ, შესაწირავი მოსაჴსენებელი ცოდვისაჲ. </p>
<p>16. და მოიყვანოს მღდელმან მან და დაადგინოს დედაკაცი იგი წინაშე უფლისა. </p>
<p>17. და მოიღოს მღდელმან მან წყალი წმიდაჲ ცხოველი ჭურჭრითა კეცისაჲთა და მიწისა 
მისგან ეატაკისა კარვისა საწამებელისა, და მოიღოს მღდელმან მან და შთაასხას იგი 
წყალსა მას. </p>
<p>18. და დაადგინოს იგი დედაკაცი წინაშე უფლისა და აღსძარცოს თავსა დედაკაცსა მას 
და მისცეს ჴელთა მისთა შესაწირავი იგი მოჴსენებისაჲ, რომელ-იგი არს შურისსახისა, და 
ჴელსა მღდელისასა იყოს წყალი იგი მხილებისაჲ დაწყეული. </p>
<p>19. და აფუცოს იგი მღდელმან მან და ჰრქუას დედაკაცსა მას: </p>
<p>20. უკეთუ და-ვინმე-წოლილ არს შენ თანა? უკუეთუ გარდაჴედ შეგინებად თჳნიერ 
ქმრისა შენისა, უბრალო იყო შენ წყლისა ამისგან მხილებისა დაწყლეულისა, უკუეთუ 
გარდაჰჴედ შენ, რამეთუ ქმრისცოლი იყავ, გინათუ შეგინებულ ხარ შენ და მო-ვინმე-გცა 
შენ თესლი თჳსი თჳნიერ ქმრისა შენისა? </p>
<p>21. და აფუცოს მღდელმან მან დედაკაცი იგი ფიცსა ამას წყევისასა და ჰრქუას 
მღდელმან მან დედაკაცსა მას: მიგეცინ შენ უფალმან წყევასა და ფიცსა ერსა შორის 
შენსა მოცემად შენდა უფლისა მიერ ბარკალი შენი გარდავრდომად და მუცელი შენი 
განსივებად. და შევიდეს წყალი ესე დაწყეული მუცელსა შენსა, რათა გარდაგივარდეს 
ბარკალი შენი და განასიოს მუცელი შენი. და თქუას დედაკაცმან მან: იყავნ, იყავნ. </p>
<p>23. და დაწეროს მღდელმან მან წყევაჲ ესე წიგნსა და აღჴოცოს იგი წყალსა მას შიდა 
მხილებისა მის დაწყეულისა. </p>
<p>24. და ასუას დედაკაცსა მას წყალი იგი მხილებისა მის დაწყეულისაჲ. და შევიდეს 
მისა წყალი იგი მხილებისაჲ დაწყეული. </p>
<p>25. და მოიღოს მდღელმან მან ჴელთაგან მის დედაკაცისათა შესაწირავი იგი 
შურისსახისაჲ და დადვას შესაწირავი იგი წინაშე უფლისა, დადგას იგი საკურთხეველსა 
თანა. </p>
<p>26. და მოიღოს მჭელითა მღდელმან მან შესაწირავისა მისგან საჴსნებელისა მისისა და 
შეწიროს იგი საკურთხეველსა ზედა. და ამისა შემდგომად ასუას დედაკაცსა მას წყალი 
იგი. </p>
<p>27. და იყოს, უკეთუ შეგინებულ იყოს დედაკაცი იგი, დავიწყებით დაავიწყდა ქმარსა 
მისსა, შევიდეს მისა წყალი იგი მხილებისაჲ დაწყეული, და განსივნეს მუცელი მისი და 
გარდაჰვარდეს ბარკალი მისი. და იყოს დედაკაცი იგი წყეული ერსა შორის. </p>
<p>28. უკუეთუ არა შეგინებულ იყოს დედაკაცი იგი და წმიდა იყოს, უბრალო არს და თესლი 
გამოიღოს. </p>
<p>29. ესე არს შჯული შურისსახისაჲ, რიმლისა გარდაუჴდეს ცოლი ქმრისცოლ-ყოფილი და 
შეიგინოს. </p>
<p>30. გინათუ მამაკაცსა, რომელსა მოუჴდეს სული მოშურნეობისაჲ და ჰშუროდეს ცოლისა 
თჳსისაჲ და დაადგინოს ცოლი იგი თჳსი წინაშე უფლისა და უყოს მას მღდელმან მან 
ყოველივე შჯული ესე. </p>
<p>31. და უბრალო იყოს კაცი იგი ცოდვისაგან და დედაკაცმან მან მოიღოს ცოდვაჲ თჳსი.
</p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>