<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - ფსალმუნნი დავითისა (101-115)</title>
<link rel="shortcut icon" href="../../favicon.ico" />

<META http-equiv=Content-Language content=ka>
<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>დავით წინასწარმეტყველისა მიერ ქებაჲ </h1>
<h2>101</h2>
<p><b>1. ლოცვა გლახაკისა, ოდეს მოეწყინოს და განჰფინოს წინაშე უფლისა თხოვაჲ თჳსი
</b></p>
<p>2. უფალო, ისმინე ლოცვისა ჩემისა, და ღაღადებაჲ ჩემი შენდა შევედინ. </p>
<p>3. ნუ გარემიიქცევ პირსა შენსა ჩემგან; რომელსა დღესა მჭირდეს მე, მოყავ ჩემდა 
ყური შენი; და რომელსა დღესა გხადოდი შენ, მსწრაფლ შეგესემინ ჩემი. </p>
<p>4. რამეთუ მოაკლდა, ვითარცა კუამლსა, დღეთა ჩემთა, და ძუალნი ჩემნი, ვითარცა 
ქარქუეტი, განჴმეს. </p>
<p>5. იწყლა, ვითარცა თივა, და განჴმა გული ჩემი, რამეთუ დავივიწყე მე ჭამად პური 
ჩემი. </p>
<p>6. ჴმითა სულთქმისა ჩემისათა შეჰჴმეს ჴორცნი ჩემნი ძუალთა ჩემთა. </p>
<p>7. ვემსგავსე მე ვარხუსა მას უდაბნოსასა და ვიქმენი მე, ვითარცა ბუჲ ნატამალსა.
</p>
<p>8. უძილ ვიქმენ და ვიყავ, ვითარცა სირი მხოლო სართულსა ზედა. </p>
<p>9. მარადღე მყუედრიდეს მე მტერნი ჩემნი და მაქებელნი ჩემნი ჩემდამო ფუცვიდეს.
</p>
<p>10. რამეთუ ნაცარი, ვითარცა პური, ვჭამე და სასუმელი ჩემი ტირილითა ჩემითა 
განვზავი </p>
<p>11. პირისაგან რისხვისა და გულისწყრომისა შენისა, რამეთუ აღმიღე და დამაკუეთე 
მე. </p>
<p>12. და დღენი ჩემნი, ვითარცა აჩრდილი, წარჴდეს, და მე ვითარცა თივაჲ, განვჴემ.
</p>
<p>13. ხოლო შენ, უფალო, უკუნისამდე ჰგიე, და საჴსენებელი შენი თესლითი თესლამდე.
</p>
<p>14. შენ აღსდგე და შეიწყალო სიონი, რამეთუ ჟამი წყალობისა მისისა, რამეთუ 
მოწევნულ არს ჟამი. </p>
<p>15. რამეთუ სთნდეს მონათა შენთა ქვანი მისნი, და მიწასა მისსა სწყალობდენ. </p>
<p>16. და ეშინოდის წარმართთა სახელისაგან უფლისა და ყოველთა მეფეთა ქუეყანისათა 
დიდებისაგან მისისა. </p>
<p>17. რამეთუ აღაშენოს უფალმან სიონი და გამოუჩნდეს მას დიდებითა მისითა. </p>
<p>18. მოჰხედნა ლოცვასა ზედა მდაბალთასა და არა შეურაცხ-ყო ვედრებაჲ მისი. </p>
<p>19. დაიწერენ ესენი ნათესავად სხუად, და ერი დაბადებადი აქებდეს უფალსა; </p>
<p>20. რამეთუ მოიხილა მაღლით წმიდით მისით, უფალმან ზეცით ქუეყანად გარდამოიხილა,
</p>
<p>21. რათა შეისმინოს სულთქმაჲ შებორკილებულთა და განჴსნნეს ნაშობნი მოკლულთანი,
</p>
<p>22. თხრობად სიონს სახელი უფლისაჲ და ქებულებაჲ მისი - იერუსალჱმს, </p>
<p>23. შეკრებად ერისა ერთად და მეფენი მონებად უფლისა. </p>
<p>24. მიუგო მას გზასა შინა ძლიერებისა მისისასა: სიმცირე დღეთა ჩემთა მითხარ მე.
</p>
<p>25. და ნუ განმიყვანებ მე კერძოთაგან დღეთა ჩემთასა; თესლით თესლადმდე არიან 
წელიწადნი შენნი. </p>
<p>26. დასაბამსა შენ, უფალო, ქუეყანა დააფუძნე, და ქმნილნი ჴელთა შენთანი ცანი 
არიან. </p>
<p>27. იგინი წარჴდებიან, ხოლო შენ ჰგიე. და ყოველნი, ვითარცა სამოსელნი, 
დაძუელდენ, და ვითარცა შესამოსელნი, სცვალნე იგინი, და იცვალნენ. </p>
<p>28. ხოლო შენ თავადი იგივე ხარ, და წელიწადნი შენნი არა მოაკლდენ. </p>
<p>29. ძენი მონათა შენთანი დაემკჳდრნენ, და ნათესავი მათი უკუნისამდე წარემართოს.
</p>
<h2>102<br>
ფსალმუნი დავითისი<br>
</h2>
<p>1. აკურთხევს სული ჩემი უფალსა და ყოველი გონებაჲ ჩემი - სახელსა წმიდასა მისსა.
</p>
<p>2. აკურთხევს სული ჩემი უფალსა, და ნუ დაივიწყებ ყოველსა მოცემულსა მისსა, </p>
<p>3. რომელმან გილხინა შენ ყოველთა უსჯულოებათა შენთაგან, რომელმან განკურნნა 
ყოველნი სნეულებანი შენნი; </p>
<p>4. რომელმან იჴსნა განხრწნისაგან ცხორებაჲ შენი და გჳრგჳნოსან-გყო შენ წყალობითა 
და შეწყნარებითა; </p>
<p>5. რომელმან აღავსო კეთილთა მიერ გულისთქმა შენი; განახლდეს, ვითარცა ორბისა, 
სიჭაბუკე შენი. </p>
<p>6. ყუნის წყალობანი უფალმან და სამართალი ყოველთათჳს დაწუნებულთა. </p>
<p>7. აუწყნა გზანი მისნი მოსეს და ძეთა ისრაჱლისათა - ნებანი მისნი. </p>
<p>8. შემწყნარებელ და მოწყალე არს უფალი, სულგრძელ და დიდად მოწყალე. </p>
<p>9. არა სრულიად განრისხნეს, არცა უკუნისამდე ძჳრი იჴსენოს; </p>
<p>10. არა ცოდვათა ჩუენთაებრ მიყო ჩუენ, არცა უსჯულოებათა ჩუენთაებრ მომაგო ჩუენ.
</p>
<p>11. რამეთუ რავდენ მაღალ არიან ცანი ქუეყანისაგან, განაძლიერა უფალმან წყალობაჲ 
მისი მოშიშთა მისთა ზედა; </p>
<p>12. რაოდენ განშორებულ არიან აღმოსავალნი დასავალსა, განმაშორნა ჩუენგან 
უსჯულოებანი ჩუენნი. </p>
<p>13. ვითარცა სწყალობს მამაჲ შვილთა, შეიწყალნა უფალმან მოშიშნი მისნი. </p>
<p>14. რამეთუ მან უწყის დაბადებაჲ ჩუენი; მოიჴსენა, რამეთუ მიწანი ვართ. </p>
<p>15. კაცი, ვითარცა თივა, არიან დღენი მისნი; ვითარცა ყუავილი ველისა, ეგრეთ 
აღყუავდეს; </p>
<p>16. რამეთუ განვლო სულმან მის შორის, და არღარა იყოს, და არცა იცნას ადგილი 
მისი. </p>
<p>17. ხოლო წყალობაჲ უფლისაჲ საუკუნითგან და ვიდრე უკუნისამდე მოშიშთა მისთა ზედა, 
და სიმართლე მისი - შვილითი შვილადმდე, </p>
<p>18. რომელთა დაიმარხიან აღთქმა მისი და მოიჴსენიან მცნებანი მისნი და ყვნიან 
იგინი. </p>
<p>19. უფალმან ზეცას განჰმზადა საყდარი მისი, და სუფევა მისი ყოველთა ზედა 
ეუფლების. </p>
<p>20. აკურთხევდით უფალსა ყოველნი ანგელოზნი მისნი, ძლიერნი ძალითა, რომელნი 
ჰყოფენ სიტყუასა მისსა, სმენად ჴმაჲ სიტყუათა მისთა. </p>
<p>21. აკურთხევდით უფალსა ყოველნი ძალნი მისნი, მსახურნი მისნი, რომელნი ჰყოფენ 
სიტყუასა მისსა. </p>
<p>22. აკურთხევდით უფალსა ყოველნი ქმნილნი მისნი ყოველსა ადგილსა უფლებისა 
მისისასა; აკურთხევს სული ჩემი უფალსა. დიდება </p>
<h2>103<br>
ფსალმუნი დავითისი, სოფლისა შესაქმისათჳს<br>
</h2>
<p>1. აკურთხევს სული ჩემი უფალსა; უფალო ღმერთო ჩემო, განსდიდენ ფრიად, აღსარებაჲ 
და დიდად შუენიერებაჲ შთაიცუ, </p>
<p>2. შეიმოსე ნათელი, ვითარცა სამოსელი, გარდაართხენ ცანი, ვითარცა კარავნი. </p>
<p>3. რომელმან დაჰრთნა წყლითა ზესკნელნი მისნი, რომელმან დასხნა ღრუბელნი 
აღსავალად თჳსა, რომელი იქცევის ფრთეთა ზედა ქართასა; </p>
<p>4. რომელმან შექმნა ანგელოზნი მისნი სულად და მსახურნი მისნი - ალად ცეცხლისა;
</p>
<p>5. რომელმან დააფუძნა ქუეყანა სიმტკიცესა ზედა თჳსსა, არა შეიძრას იგი უკუნითი 
უკუნისამდე. </p>
<p>6. უფსკრული, ვითარცა სამოსელი, გარემოდებულ არს მისა, მთათა ზედა დადგენ 
წყალნი. </p>
<p>7. შერისხვითა შენითა ივლტოდიან და ჴმითა ქუხილისა შენისათა შეძრწუნდიან. </p>
<p>8. აღვლენან მთანი და შთავლენან ველნი ადგილსა მას, რომელსაცა დააფუძნენ იგინი.
</p>
<p>9. საზღვარი დასდევ, რომელსა არა გარდააჴდენ, არცაღა მიაქციონ დაფარვად 
ქუეყანისა. </p>
<p>10. რომელმან გამოადინნა წყარონი ჴევნებსა შინა, შორის მთათა დიოდიან წყალნი;
</p>
<p>11. სუან იგი ყოველთა მჴეცთა ველისათა, განძღნენ კანჯარნი წყურილსა მათსა. </p>
<p>12. მათ ზედა მფრინველთა ცისათა დაიმკჳდრონ, შორის კლდეთა მოსცენ ჴმაჲ მათი. </p>
<p>13. დაათრობს მთათა ზესკნელთა მისთაგან; ნაყოფითა საქმეთა შენთათა განძღეს 
ქუეყანა. </p>
<p>14. რომელმან აღმოუცენა თივა პირუტყუთა, და მწუანე სამსახურებელად კაცთა, 
გამოღებად პური ქუეყანით. </p>
<p>15. და ღჳნო ახარებს გულსა კაცისასა, საცხებელითა მხიარულ-ყოფად პირი, და პური 
გულსა კაცისასა განამტკიცებს. </p>
<p>16. განძღენ ხენი ველისანი და ნაძუნი ლიბანისანი, რომელ დაჰნერგენ. </p>
<p>17. მუნ მფრინეელთა მართუე-ისხან, და ბუდე ყარყატთა შერაცხილ მათდა. </p>
<p>18. მთანი მაღალნი ირემთა, კლდენი შესავედრებლად ყურდგელთა. </p>
<p>19. შექმნა მთოვარე ჟამთათჳს, მზემან ცნა ჟამი დასლვისა თჳსისა. </p>
<p>20. დასდევ ბნელი და იქმნა ღამე, მას შინა ვიდოდიან ყოველნი მჴეცნი მაღნარისანი,
</p>
<p>21. ლეკუნი ლომთანი მყჳრალნი ტაცებად და თხოვად ღმრთისაგან საზრდელსა მათსა. </p>
<p>22. აღმოუბრწყინდა მზე, და შეკრბეს და სადგურთავე თჳსთა დაადგრიან. </p>
<p>23. გამოვიდეს კაცი საქმესა თჳსსა და შრომასა თჳსსა მიმწუხრადმდე. </p>
<p>24. ვითარ განდიდნენ საქმენი შენნი, უფალო, და ყოველივე სიბრძნით ჰქმენ; აღივსო 
ქუეყანაჲ დაბადებულითა შენითა. </p>
<p>25. ესე ზღუაჲ დიდი და ვრცელი, მას შინა არიან ქუეწარმავალნი, რომელთა არა არს 
რიცხჳ, მჴეცნი წურილნი დიდთა თანა; </p>
<p>26. მას ზედა ნავნი ვლენან; ვეშაპი ესე, რომელ დაჰბადე სამღერელად მისა. </p>
<p>27. ყოველნივე შენგან ელიან მოცემად საზრდელი მათი ჟამსა; </p>
<p>28. მოსცი მათ, და აღიზარდნიან იგინი, ხოლო აღაღი რაჲ ჴელი შენი, ყოველნივე 
განაძღნი სიტკბოებითა. </p>
<p>29. ხოლო გარე-თუ-მიიქციი პირი შენი, შეძრწუნდიან, მოუღი სული მათი, და 
მოაკლდიან და მიწადვე თჳსად მიიქციან. </p>
<p>30. გამოავლინო სული შენი და დაჰბადნე იგინი და განაახლო პირი ქუეყანისა. </p>
<p>31. იყავნ დიდებაჲ უფლისაჲ უკუნისამდე, იხარებდეს უფალი ქმნულთა ზედა თჳსთა. </p>
<p>32. რომელი მოხედავს ქუეყანასა ზედა და ჰყოფს მას შეძრწუნებულ, რომელი შეახებს 
მთათა, და კუმოდიან. </p>
<p>33. ვაქებდე უფალსა ცხორებასა ჩუენსა, უგალობდე ღმერთსა ჩემსა, ვიდრემდის ვიყო 
მე. </p>
<p>34. ტკბილ ეყავნ გალობაჲ ჩემი, ხოლო მე ვიხარებდე უფლისა მიმართ. </p>
<p>35. მოაკლდენ ცოდვილნი ქუეყანით, და უსჯულონი ნუღარა იპოებიედ მას ზედა; 
აკურთხევს სული ჩემი უფალსა. დიდება </p>
<h2>104<br>
ალელუაჲ<br>
</h2>
<p>1. აუარებდით უფალსა და ხადოდეთ სახელსა მისსა, მიუთხრენით წარმართთა შორის 
საქმენი მისნი. </p>
<p>2. აქებდით მას და უგალობდით მას, მიუთხრობდით ყოველთა საკჳრველებათა მისთა. </p>
<p>3. იქებოდით სახელითა მისითა წმიდითა; იხარებდინ გული მეძიებელთა უფლისათა. </p>
<p>4. მოიძიეთ უფალი და განძლიერდით და ეძიებდით პირსა მისსა მარადის; </p>
<p>5. მოიჴსენეთ საკჳრველებათა მისთა, რომელ ქმნნა სასწაულნი და სამართალნი პირისა 
მისისანი. </p>
<p>6. ნათესავნი აბრაჰამისნი მონანი მისნი, შვილნი იაკობისნი რჩეულნი მისნი. </p>
<p>7. თავადი არს უფალი ღმერთი ჩუენი, და ყოველსა ქუეყანასა ზედა არიან სამართალნი 
მისნი. </p>
<p>8. მოიჴსენა უკუნისამდე აღთქმისა თჳსისა და სიტყვაჲ, რომელ ამცნო ათასამდე 
ნათესავად, </p>
<p>9. რომელ-იგი დადვა აბრაჰამის თანა და ფიცი მისი ისაკის თანა. </p>
<p>10. და დაამტკიცა იგი იაკობის თანა ბრძანებად და ისრაჱლისა აღთქმად საუკუნოდ.
</p>
<p>11. და ჰრქუა მას: შენ მიგცე ქუეყანა იგი ქანანისა ნაწილად მკჳდრებისა თქუენისა;
</p>
<p>12. რამეთუ იყვნეს იგინი რიცხჳთ მცირე-მცირე და მსხემ მას შინა. </p>
<p>13. და ვიდოდეს იგინი თესლითი თესლად და მეფეთაგან ერად სხუად. </p>
<p>14. არა აუფლა კაცსა ვნებად მათდა და ამხილა მათთჳს მეფეთა: </p>
<p>15. ნუ შეეხებით ცხებულსა ჩემსა და წინაწარმეტყუელთა ჩემთა შორის ნუ უკეთურობთ.
</p>
<p>16. და მოუწოდა სიყმილსა ქუეყანად და ყოველი ძალი პურისა შემუსრა. </p>
<p>17. წარავლინა წინაწარ მათსა კაცი, და მონად განისყიდა იოსები. </p>
<p>18. დაამდაბლნეს ბორკილითა ფერჴნი მისნი, რკინასა განვლო სულძან მისმან. </p>
<p>19. ვიდრე მოწევნადმდე სიტყჳსა მისისა სიტყუამან უფლისამან გამოაჴურვა იგი. </p>
<p>20. მიავლინა მეფემან და განჰჴსნა იგი მთავრად ერისა და განუტევა იგი. </p>
<p>21. და დაადგინა იგი უფლად სახლსა თჳსისა და მთავრად ყოვლისა მონაგებისა მისისა;
</p>
<p>22. სწავლად მთავართა მისთა, ვითარცა თავი თჳსი, და მოხუცებულთა მისთა 
განბრძნობად. </p>
<p>23. და შევიდა ისრაჱლი ეგჳპტედ, და იაკობ დაემკჳდრა ქუეყანასა ქამისსა. </p>
<p>24. და აღაორძინა ერი მისი ფრიად და განაძლიერა იგი უფროს მტერთა მისთა. </p>
<p>25. გარდააქცია გული მისი მოძულებად ერისა მისისა და ზაკუად მონათა შორის მისთა.
</p>
<p>26. წარავლინა მოსე, მონაჲ მისი, და აჰრონ, რომელი გამოირჩია თავისა თჳსისა; </p>
<p>27. დასხნა მათ შორის სიტყუანი სასწაულთა მისთანი და ნიშთა მისთანი ქუეყანასა 
მას ქამისასა. </p>
<p>28. მიავლინა მათდა ბნელი და დააბნელნა, რამეთუ განამწარნეს სიტყუანი მისნი. </p>
<p>29. გარდააქცინა სისხლად მდინარენი მათნი და მოსწყჳდნა თევზნი მათნი; </p>
<p>30. განამრავლა ქუეყანამან მათმან მყუარი საუნჯეთა შორის მეფეთა მათთასა. </p>
<p>31. თქუა, და მოჴდა ძაღლისმწერი და მუმლი ყოველთა საზღვართა მათთა. </p>
<p>32. დასხნა წჳმანი მათნი სეტყუად, და ცეცხლი აღატყდებოდა ქუეყანასა მათსა. </p>
<p>33. და დასცა ვენაჴები მათი და ლეღოვანი მათი და შემუსრა ყოველი ხე საზღვარისა 
მათისა. </p>
<p>34. თქუა, და მოჴდა მკალი და ბუზჳ, რომლისა არა იყო რიცხჳ; </p>
<p>35. შეჭამა ყოველი თივა ქუეყანასა შინა მათსა და მოჭამა ყოველი ნაყოფი ქუეყანისა 
მათისა. </p>
<p>36. და დასცა ყოველი პირმშო ქუეყანასა შინა მათსა დასაბამად ყოვლისა ტკივილისა 
მათისა. </p>
<p>37. და გამოიყვანნა იგინი ოქროთა და ვეცხლითა, და არა იყო ნათესავსა მათსა 
სნეულ. </p>
<p>38. იხარა ეგჳპტემან გამოსლვასა მათსა, რამეთუ დაეცა შიში მათი მათ ზედა. </p>
<p>39. განჰმარტა ღრუბელი საგრილად მათდა და ცეცხლი მნათობად მათდა ღამე. </p>
<p>40. ითხოეს, და მოჴდა მწყერ-მარჴილი და პურითა ზეცისათა განაძღნა იგინი; </p>
<p>41. სცა კლდესა, და გამოეცნეს წყალნი, და ვიდოდეს ურწყულსა მდინარენი. </p>
<p>42. რამეთუ მოიჴსენა სიტყჳსა წმიდისა თჳსისა, რომელ ყო აბრაჰამის მიმართ, მონისა 
თჳსისა. </p>
<p>43. და გამოიყვანა ერი თჳსი სიხარულით და რჩეულნი მისნი - შუებით. </p>
<p>44. და მისცა მათ სოფლები წარმართთა, და ნაშრომი ერთა დაიმკჳდრეს, </p>
<p>45. რაჲთა დაიცვენ სამართალნი მისნი და სჯული მისი მოიძიონ. დიდებაჲ </p>
<h2>105<br>
ალელუაჲ<br>
</h2>
<p>1. აუარებდით უფალსა, რამეთუ ტკბილ არს, რამეთუ უკუნისამდე არს წყალობაჲ მისი.
</p>
<p>2. ვინმე იტყოდის ძლიერებათა უფლისათა, სასმენელ-ყუნეს ყოველნი ქებულებანი 
მისნი? </p>
<p>3. ნეტარ არიან, რომელთა დაიცვან სამართალი და ყონ სიმართლე ყოველსა ჟამსა. </p>
<p>4. მომიჴსენენ ჩუენ, უფალო, სათნოებითა ერისა შენისათა და მომხედენ ჩუენ 
მაცხოვარებითა შენითა, </p>
<p>5. რათა ვიხილოთ ჩუენ სიტკბოებაჲ რჩეულთა შენთა და ვიხარებდეთ ჩუენ სიხარულითა 
ნათესავისა შენისათა, რათა ვიქებოდით ჩუენ სამკჳდრებელთა შენთა თანა. </p>
<p>6. ვცოდეთ მამათა ჩუენთა თანა, უსჯულო ვიქმნენით და გეცრუენით შენ. </p>
<p>7. მამათა ჩუენთა ეგჳპტეს შინა არა გულისჴმა-ყვნეს საკჳრველებანი შენნი, არცა 
მოიჴსენეს მრავალნი წყალობანი შენნი და გაგამწარეს წიაღ სლვასა ზღჳსა მის 
მეწამულისასა. </p>
<p>8. და იჴსნა იგინი სახელისა მისისათჳს, რათამცა გულისჴმა-ყვეს ძლიერებაჲ მისი;
</p>
<p>9. და შეჰრისხნა ზღუასა მეწამულსა, და განჴმა, და უძღოდა მათ უფსკრულსა შინა, 
ვითარცა უდაბნოსა ზედა; </p>
<p>10. და განარინნა იგინი ჴელისაგან მოძულეთასა და იჴსნნა იგინი ჴელისაგან მტერთა 
მათთასა; </p>
<p>11. და დაფარნა წყალმან მაჭირვებელნი მათნი, და ერთიცა მათგანი არა განერა. </p>
<p>12. და ჰრწმენა მათ სიტყჳსა მისისა და აქებდეს ქებულებასა მისსა. </p>
<p>13. ისწრაფეს და დაივიწყეს მათ საქმენი მისნი და არა დაუთმეს ზრახვასა მისსა.
</p>
<p>14. და გულმან უთქუა გულისთქმაჲ უდაბნოსა შინა და განცადეს ღმერთი ურწყულსა 
შინა. </p>
<p>15. და მოსცა მათ თხოვა მათი და მოუვლინა სავსებაჲ სულსა მათსა. </p>
<p>16. და განარისხეს მოსე ბანაკსა შინა და აჰრონ, წმიდაჲ უფლისაჲ. </p>
<p>17. განეპო ქუეყანაჲ და დანთქა დათან და დაფარნა ბანაკი აბირონისი; </p>
<p>18. და ცეცხლი აღატყდა კრებულსა შორის მათსა, და ალმან შეწუნა ცოდვილნი. </p>
<p>19. და ქმნეს ჴბოჲ ქორებს და თაყუანი-სცეს კერპსა მას; </p>
<p>20. და ცვალეს დიდებაჲ მათი მსგავსად ჴბოსა მის თივისმჭამელისა. </p>
<p>21. და დაივიწყეს ღმრთისა მაცხოვარისა მათისა, რომელმან ქმნნა დიდ-დიდნი ეგჳპტეს 
შინა, </p>
<p>22. საკჳრველებანი მისნი ქუეყანასა მას ქამისსა და საშინელებანი მისნი ზღუასა 
მას ზედა მეწამულსა. </p>
<p>23. და თქუა მოსრვა მათი, არა თუმცა მოსე, რჩეული მისი, დადგა სრვასა მას წინაშე 
მისსა, გარემიქცევად გულისწყრომა მისი, რათამცა არა მოსრნა იგინი. </p>
<p>24. და შეურაცხ-ყვეს ქუეყანა იგი გულისსათქმელი და არა ჰრწმენა მათ სიტყჳსა 
მისისა; </p>
<p>25. დრტჳნვიდეს იგინი კარვებსა მათსა და არა ისმინეს ჴმაჲ უფლისაჲ. </p>
<p>26. და აღიღო ჴელი მისი მათ ზედა დაცემად მათდა უდაბნოსა ზედა </p>
<p>27. და დაცემად თესლისა მათისა წარმართთა შორის და განბნევად მათდა სოფლებსა 
შორის. </p>
<p>28. და შეიბილწნეს იგინი ბელფეგორს და ჭამეს ნაგები მკუდართა. </p>
<p>29. და განარისხეს იგი საქმითა მათითა, და განმრავლდა მათ ზედა დაცემა. </p>
<p>30. და დადგა ფინეზ და ლხინება-ყო, და დაეყენა სრვა; </p>
<p>31. და შეერაცხა მას სიმართლედ და თესლითი თესლადმდე მიუკუნისამდე. </p>
<p>32. და განარისხეს იგი წყალთა მათ ზედა ცილობისათა, და განბოროტნა მოსე მათთჳს,
</p>
<p>33. რამეთუ მათ განამწარეს სული მისი; და განუჩინა მათ ბაგითა თჳსითა. </p>
<p>34. და არა მოსრნეს ნათესავნი იგი, რომელთა ჰრქუა მათ უფალმან. </p>
<p>35. და აერინეს წარმართთა და ისწავლნეს საქმენი მათნი; </p>
<p>36. და ჰმონეს კერპთა მათთა, და ექმნა მათ იგი საცთურ; </p>
<p>37. და დაუკლნეს ძენი მათნი და სულნი მათნი ეშმაკთა. </p>
<p>38. და დასთხიეს სისხლი უბრალო, სისხლი ძეთა და ასულთა მათთა, რომელ-იგი უზორეს 
კერპსა მას ქანანისასა, დაკლვით მოისრა ქუეყანაჲ სისხლითა </p>
<p>39. და შეიგინა საქმითა მათითა, რამეთუ ისიძვიდეს იგინი საქმეთა შინა მათთა. </p>
<p>40. და განრისხნა გულისწყრომით უფალი ერსა თჳსსა ზედა და მოიძაგა სამკჳდრებელი 
თჳსი; </p>
<p>41. და მისცნა იგინი ჴელთა მტერთასა, დაეუფლნეს მათ მოძალენი მათნი; </p>
<p>42. და აჭირვებდეს მათ მტერნი მათნი, და დამდაბლდეს იგინი ქუეშე ჴელსა მათსა.
</p>
<p>43. მრავალგზის იჴსნნა იგინი, ხოლო მათ გან-ვე-ამწარეს იგი ზრახვითა მათითა და 
დამდაბლდეს უსჯულოებითა მათითა. </p>
<p>44. და მოხედნა უფალმან ჭირსა მათსა, რაჟამს შეისმინა მან ვედრებისა მათისა; </p>
<p>45. და მოიჴსენა აღთქმისა თჳსისა და შეინანა მრავლითა წყალობითა თჳსითა; </p>
<p>46. და მისცნა იგინი საწყალობელად წინაშე ყოველთა წარმტყუენველთა მათთა. </p>
<p>47. მაცხოვნენ ჩუენ, უფალო ღმერთო ჩუენო, და შემკრიბენ ჩუენ წარმართთაგან, რათა 
აუაროთ სახელსა შენსა წმიდასა და ვიქებოდით ჩუენ ქებულებითა შენითა. </p>
<p>48. კურთხეულ არს უფალი ღმერთი ისრაჱლისა ამიერითგან და უკუნისამდე, და თქუას 
ყოველმან ერმან: იყავნ, იყავნ. დიდება </p>
<h2>106<br>
ალელუაჲ<br>
</h2>
<p>1. აუვარებდით უფალსა, რამეთუ ტკბილ არს, რამეთუ უკუნისამდე არს წყალობაჲ მისი,
</p>
<p>2. თქუედ ჴსნილთა უფლისათა, რომელნი იჴსნნა ჴელისაგან მტერთასა, და ყოველთაგან 
სოფლებთა შეკრიბნა იგინი </p>
<p>3. აღმოსავალით და დასავალით, ჩრდილოთ და ზღჳთ. </p>
<p>4. შესცთეს იგინი უდაბნოსა ურწყულსა, გზაჲ ქალაქისა სამკჳდრებელისა არა პოეს;
</p>
<p>5. ჰშიოდა და სწყუროდა, და სული მათი მათგან მოაკლდა. ღაღად-ყვეს უფლისა მიმართ 
ჭირსა მათსა, და ურვათა მათთაგან იჴსნნა იგინი </p>
<p>7. და უძღოდა მათ გზასა წრფელსა, რათა შევიდენ იგინი ქალაქსა მკჳდრობისა 
მათისასა. </p>
<p>8. აუვარებდით უფალსა, წყალობანი მისნი და საკჳრველებანი მისნი ძეთა კაცთასა,
</p>
<p>9. რამეთუ განაძღო სული ჴუებული და სული მშიერი აღავსო კეთილითა, </p>
<p>10. მსხდომარენი ბნელსა შინა და აჩრდილთა სიკუდილისათა, კრულნი გლახაკობითა და 
რკინითა, </p>
<p>11. რამეთუ განამწარნეს სიტყუანი ღმრთისანი და ზრახვა მაღლისა განარისხეს; </p>
<p>12. და დამდაბლდა შრომითა გული მათი, მოუძლურდეს და არა ვინ იყო მწე მათდა. </p>
<p>13. ღაღად-ყვეს უფლისა მიმართ ჭირსა მათსა, და ურვათა მათთაგან განარინნა იგინი
</p>
<p>14. და გამოიყვანნა იგინი ბნელისაგან და აჩრდილთა სიკუდილისათა და საკრველნი 
მათნი განხეთქნა. </p>
<p>15. აუარებდით უფალსა, წყალობანი მისნი და საკჳრველებანი მისნი ძეთა კაცთასა,
</p>
<p>16. რამეთუ შემუსრნა ბჭენი რვალისანი და მოქლონნი რკინისანი შეფქვნა. </p>
<p>17. შეეწია მათ გზისა მისგან უსჯულოებისა მათისა, რამეთუ ცოდვითა მათითა 
დამდაბლდეს; </p>
<p>18. ყოველი ჭამადი მოიძაგა სულმან მათმან, და მიეახლნეს ბჭეთა სიკუდილისათა. </p>
<p>19. ღაღად-ყვეს უფლისა მიმართ ჭირსა მათსა, და ურვათა მათთაგან აცხოვნა იგინი.
</p>
<p>20. მოუვლინა სიტყუაჲ მისი და განკურნნა იგინი და იჴსნნა იგინი განმხრწნელთაგან 
მათთა. </p>
<p>21. აუვარებდით უფალსა, წყალობანი მისნი და საკჳრველებანი მისნი ძეთა კაცთასა,
</p>
<p>22. და შეწირედ მისა მსხუერპლი ქებისა და უთხრობდედ საქმეთა მისთა სიხარულით.
</p>
<p>23. რომელნა შთავლენან ზღუასა ნავებითა და იქმან საქმესა წყალთა შინა მრავალთა,
</p>
<p>24. მათ იხილნეს საქმენი უფლისანი და საკჳრველებანი მისნი ღრმათა შინა. </p>
<p>25. თქუა, და აღდგა ქარი ნიავქარსა, და ამაღლდეს ღელვანი მისნი; </p>
<p>26. აღვლენან ცამდე, შთავლენან უფსკრულამდე; და სული მათი ძჳრთა შინა დადნებოდა,
</p>
<p>27. შეშფოთნეს და შეძრწუნდეს, ვითარცა მთრვალნი, და ყოველი სიბრძნე მათი 
დაინთქა. </p>
<p>28. ღაღად-ყვეს უფლისა მიმართ ჭირსა მათსა, და ურვათა მათთაგან გამოიყვანნა 
იგინი. </p>
<p>29. და უბრძანა ნიავქარსა, და იქცა ნიავად, და დასცხრეს ღელვანი მისნი; </p>
<p>30. და იხარეს, რამეთუ დაყუდნეს, და მიუძღუა მათ ნავთსაყუდელსა ნებისა მისისასა.
</p>
<p>31. აუარებდით უფალსა, წყალობანი მისნი და საკჳრველებანი მისნი ძეთა კაცთასა.
</p>
<p>32. აღამაღლონ იგი კრებულსა შორის ერისასა და საყდრებსა შორის მოხუცებულთასა 
აქებდენ მას. </p>
<p>33. დასხნა მდინარენი ოჴრად და გამოსავალნი წყალთანი - წყურიელად, </p>
<p>34. ქუეყანა ნაყოფიერი - ბიცად უკეთურებისათჳს მკჳდრთა მისთასა. </p>
<p>35. დადვა უდაბნო ტბად წყალთა და ქუეყანა ურწყული - გამოსადინელად წყალთა; </p>
<p>36. დაამკჳდრნა მუნ მშიერნი, და იშენეს ქალიქები საყოფელად მათდა, </p>
<p>37. და ითესეს ყანები და დაასხეს ვენაჴები და ყვეს ნაყოფი იფქლისა. </p>
<p>38. და აკურთხნა იგინი, და განმრავლდეს ფრიად, და საცხოვარი მათი არა შეამცირა.
</p>
<p>39. და მოაკლდეს და განბოროტნეს ჭირისაგან ძჳრთასა და სალმობისა. </p>
<p>40. მიეფინა შეურაცხებაჲ მთავართა ზედა მათთა, და შეაცთუნნა იგინი უვალსა და 
არაგზასა. </p>
<p>41. და შეეწია გლახაკსა უპოვარებასა შინა მისსა და უძღოდა, ვითარცა ცხოვარსა, 
ტომებსა მათსა. </p>
<p>42. იხილონ წრფელთა და იხარებდენ, და ყოველმან უსჯულოებამან დაიყოს პირი თჳსი.
</p>
<p>43. ვინ არს ბრძენ და დაიცვას ესე და გულისჴმა-ყუნეს წყალობანი უფლისანი? დიდება
</p>
<h2>107</h2>
<p><b>1. გალობაჲ, ფსალმუნი დავითისი </b></p>
<p>2. განმზადებულ არს გული ჩემი, ღმერთო, განმზადებულ არს გული ჩემი; გაქებდე და 
გიგალობდე დიდებითა ჩემითა. </p>
<p>3. განიღჳძე, დიდებაო ჩემო, განიღჳძე ფსალმუნითა და ებნითა; მე განვიღჳძო 
განთიად. </p>
<p>4. აღგიარო შენ ერსა შორის, უფალო, და გიგალობდე შენ თესლებსა შორის, </p>
<p>5. რამეთუ დიდ არს ზეშთა ცათა წყალობაჲ შენი და ღრუბელთამდე არს ჭეშმარიტებაჲ 
შენი. </p>
<p>6. ამაღლდი ცათა შინა, ღმერთო, და ყოველსა ქუეყანასა ზედა არს დიდებაჲ შენი. </p>
<p>7. რათა იჴსნნე საყუარელნი შენნი, მაცხოვნე მე მარჯუენითა შენითა და შეგესემინ 
ჩემი. </p>
<p>8. ღმერთი იტყოდა წმიდით გამო მისით; ავმაღლდე და განვყო სიკიმაჲ და ღელე იგი 
საყოფელთა განვზომო. </p>
<p>9. ჩემი არს გალაად და ჩემი არს მანასე და ეფრემ, განმამტკიცებელი თავისა 
ჩემისა, </p>
<p>10. იუდა, მეუფე ჩემი, მოაბ, სიავი სასოებისა ჩემისა; იდუმიამდე აღვიკუართნე 
ჴამლნი ჩემნი, მე უცხოთესლნი დამემორჩილნეს. </p>
<p>11. ვინ მიმიყვანოს მე ქალაქსა მას შეცულსა? ანუ ვინ მიმიძღუეს მე იდუმიადმდე,
</p>
<p>12. არა თუ შენ, ღმერთი, რომელმანცა განმთხიენ ჩუენ და არა გამოხუედ ღმერთი 
ძალად ჩუენდა? </p>
<p>13. მომეც ჩუენ შეწევნა ჭირსა, რამეთუ ამაო არს ცხორებაჲ კაცისა. </p>
<p>14. ღმრთისა მიერ ვყოთ ძალი, და მან შეურაცხ-ყვნეს მტერნი ჩუენნი. </p>
<h2>108</h2>
<p><b>1. დასასრულსა, დავითის ფსალმუნი </b></p>
<p>2. ღმერთო, ქებასა ჩემსა ნუ დაიდუმებ; რამეთუ პირი ცოდვილისა და პირი მზაკვარისა 
ჩემ ზედა აეღო, იტყოდეს ჩემთჳს ენითა ზაკულითა; </p>
<p>3. და სიტყჳთა სიძულილისათა მომიცვეს მე, და მბრძოდეს მე ცუდად. </p>
<p>4. სიყუარულისა ჩემისა წილ მასმენდეს მე, ხოლო მე ვილოცევდ. </p>
<p>5. და მომაგეს მე ბოროტი კეთილისა წილ და სიძულილი - სიყუარულისა წილ ჩემისა.
</p>
<p>6. დაადგინე ცოდვილი მის ზედა, და ეშმაკი დადეგინ მარჯუენით მისა; </p>
<p>7. საშჯელისა მისისაგან გამოვედინ დაშჯილი, და ლოცვა მისი ცოდვად შეერაცხენ მას.
</p>
<p>8. იქმნნედ დღენი მისნი მცირედ, და განსაგებელი მისი სხუამან მიიღენ. </p>
<p>9. იყვნედ შვილნი მისნი ობოლ, და ცოლი მისი - ქურივ. </p>
<p>10. შერყეულნი იცვალებიედ შვილნი მისნი და ითხოედ, განვარდედ იგინი 
ნატამალისაგან მათისა. </p>
<p>11. აღიხილენ მოსესხემან ყოველივე, რაცა ედვას მას, და აღიჭრედ უცხოთა ნაშრომი 
მისი. </p>
<p>12. ნუ ეპოებინ მას შემწე, ნუცა იყოფინ შემწყნარებელი ობოლთა მისთა; </p>
<p>13. იყუნედ ნაშობნი მისნი მოსასრველად, და ნათესავსა შინა ერთსა აღიჴოცენ სახელი 
მისი. </p>
<p>14. აიჴსენედ უსჯულოებაჲ მამათა მისთა წინაშე უფლისა, და ცოდვა დედისა მისისა ნუ 
აღიჴოცებინ. </p>
<p>15. იყუნედ წინაშე უფლისა მარადის, </p>
<p>16. და მოისპედ ქუეყანით საჴსენებელი მათი ამის წილ, რამეთუ არა მოიჴსენა მან 
ყოფა წყალობისა </p>
<p>17. და დევნა მან კაცი დავრდომილი და გლახაკი და შეწუხებული გულითა მოკლვად. </p>
<p>18. და შეიყუარა წყევა, და მივედინ მისა; და არა ინება კურთხევაჲ, და განეშორენ 
მისგან. და შეიმოსა წყევა, ვითარცა სამოსელი, და შთაჴდა, ვითარცა წყალი, ნაწლევთა 
მისთა და, ვითარცა ზეთი, ძუალთა მისთა; </p>
<p>19. ეყავნ მას, ვითარცა სამოსელი, რომელ შთაიცუამს და, ვითარცა სარტყელი, 
რომელსა მარადის გარეშეირტყამს. </p>
<p>20. ესე არს საქმე მათი უფლისა მიერ, რომელნი მასმენდეს მე და რომელნი იტყოდეს 
ძჳრსა სულისა ჩემისასა. </p>
<p>21. და შენ, უფალო, უფალო, ყავ ჩემ თანა სახელისა შენისათჳს, რამეთუ ტკბილ არს 
წყალობაჲ შენი. </p>
<p>22. მიჴსენ მე, რამეთუ გლახაკ და დავრდომილ ვარი მე, და გული ჩემი შეძრწუნდა ჩემ 
შორის. </p>
<p>23. და ვითარცა აჩრდილი, მიდრეკასა მისსა მოვაკლდი, განვიყარე, ვითარცა მკალთა.
</p>
<p>24. მუჴლნი ჩემნი მოუძლურდეს მარხვისაგან, და ჴორცნი ჩემნი იცვალნეს ზეთისა 
მიერ. </p>
<p>25. და ვიქმენი მე საყუედრელ მათდა, მიხილეს მე და შეხარნეს თავნი მათნი. </p>
<p>26. შემეწიე მე, უფალო ღმერთო ჩემო, და მაცხოვნე მე წყალობითა შენითა. </p>
<p>27. და ცნედ, რამეთუ ჴელი შენი ესე არს, და შენ, უფალო, ჰყავ ესე. </p>
<p>28. იგინი სწყევდენ, და შენ აკურთხო; რომელნი აღდგომილ არიან ჩემ ზედა, 
ჰრცხუენოდის, ხოლო მონა შენი იხარებდეს. </p>
<p>29. შთაიცუედ კდემაჲ, რომელნი მასმენდეს მე, და გარეშეიმოსედ, ვითარცა ორკეცი, 
სირცხჳლი მათი. </p>
<p>30. აუარო უფალსა ფრიად პირითა ჩემითა და შორის მრავალთასა ვაქებდე მას, </p>
<p>31. რამეთუ დაუდგა მარჯუენით გლახაკსა, რათა იჴსნას მდევართაგან სული ჩემი. 
დიდებაჲ </p>
<h2>109<br>
ფსალმუნი დავითისი<br>
</h2>
<p>1. ჰრქუა უფალმან უფალსა ჩემსა: დაჯედ მარჯუენით ჩემსა, ვიდრემდის დავსხნე 
მტერნი შენნი ქუეშე ფერჴთა შენთა. </p>
<p>2. კუერთხი ძლიერებისა გამოგივლინოს შენ უფალმან სიონით, და უფლებდე შორის 
მტერთა შენთა. </p>
<p>3. შენ თანა არს მთავრობაჲ დღესა ძლიერებისა შენისასა, ბრწყინვალებასა წმიდათა 
შენთასა; საშოთ მთიებისა წინა გშევ შენ. </p>
<p>4. ფუცა უფალმან და არა შეინანოს: შენ ხარ მღდელ უკუნისამდე წესსა მას ზედა 
მელქისედეკისსა. </p>
<p>5. უფალი მარჯუენით შენსა, შემუსრნა დღესა რისხვისა მისისა მეფენი. </p>
<p>6. საჯოს წარმართთა შორის და აღავსოს მძორებითა, შემუსრნუს თავნი მრავალთანი 
ქუეყანასა ზედა. </p>
<p>7. ნაღუარევისაგან გზასა ზედა სუას; ამისთჳს აღამაღლოს თავი. </p>
<h2>110<br>
ალელუაჲ<br>
</h2>
<p>1. აღგიარო შენ, უფალო, ყოვლითა გულითა ჩემითა ზრახვასა შინა წრფელთასა და 
შესაკრებელსა. </p>
<p>2. დიდ არიან საქმენი ღმრთისანი, გამოსაძიებელ არიან ყოველსა შინა ნებანი მისნი;
</p>
<p>3. აღსარებულ და დიდად შუენიერ არიან საქმენი მისნი, და სიმართლე მისი ჰგიეს 
უკუნითი უკუნისამდე. </p>
<p>4. საჴსენებელ-ყო საკჳრველებათა მისთა, მოწყალე და შემწყნარებელ უფალი. </p>
<p>5. საზრდელი მოსცა მოშიშთა მისთა, მოიჴსენოს უკუნისამდე აღთქმისა თჳსისა. </p>
<p>6. და ძალი საქმეთა თჳსთა უთხრა ერსა თჳსსა </p>
<p>7. მიცემად მათდა სამკჳდრებელი წარმართთა. საქმენი ჴელთა მისთანი ჭეშმარიტებაჲ 
და განკითხვა; სარწმუნო არიან ყოველნივე მცნებანი მისნი, </p>
<p>8. განმტკიცებულ არიან უკუნითი უკუნისამდე, შექმნულ არიან ჭეშმარიტებით და 
სიწრფოებით. </p>
<p>9. ჴსნა მოუვლინა ერსა თჳსსა, ამცნო უკუნისამდე აღთქმა თჳსი; წმიდა არს და 
საშინელ სახელი მისი. </p>
<p>10. დასაბამი სიბრძნისა შიში უფლისაჲ, ხოლო გულისჴმის-ყოფაჲ კეთილი ყოველთა, 
რომელთა ყონ იგი, და ქებაჲ მისი ეგოს უკუნითი უკუნისამდე. </p>
<h2>111<br>
ალელუაჲ, წარწერისათჳს ანგეასა და ზაქარიასა<br>
</h2>
<p>1. ნეტარ არს კაცი, რომელსა ეშინის უფლისა, მცნებათა შინა მისთა ინებოს ფრიად;
</p>
<p>2. ძლიერ იყოს ქუეყანასა ზედა ნათესავი მისი, და თესლი წრფელთა იკურთხოს; </p>
<p>3. დიდებაჲ და სიმდიდრე სახლსა მისსა, და სიმართლე მისი ეგოს უკუნითი 
უკუნისამდე. </p>
<p>4. გამოუბრწყინდა ბნელსა შინა ნათელი წრფელთა, მოწყალე, და შემწყნარებელ და 
მართალ. </p>
<p>5. ტკბილსა კაცსა ეწყალინ და ავასხის და განაგნეს სიტყუანი მისნი სასჯელსა შინა;
</p>
<p>6. რამეთუ უკუნისამდე არა შეირყიოს, </p>
<p>7. საჴსენებელად საუკუნოდ იყოს მართალი. ჰამბავისაგან ბოროტისა არა ეშინოდის;
</p>
<p>8. განმზადებულ არს გული მისი სასოებასა უფლისასა. განმტკიცებულ არს გული მისი 
და არა შეეშინოს, ვიდრემდის იხილოს მტერთა მისთა. </p>
<p>9. განაბნია და მისცა გლახაკთა, და სიმართლე მისი ჰგიეს უკუნითი უკუნისამდე, 
რქაჲ მისი ამაღლდეს დიდებითა. </p>
<p>10. ცოდვილმან იხილოს და განრისხნეს, კბილთა თჳსთა იღრჭენდეს და დადნეს, და 
გულისთქმა ცოდვილისა წარწყმდეს. დიდება </p>
<h2>112<br>
ალელუაჲ<br>
</h2>
<p>1. აქებდით ყრმანი უფალსა, აქებდით სახელსა უფლისასა. </p>
<p>2. იყავნ სახელი უფლისაჲ კურთხეულ ამიერითგან და უკუნისამდე; </p>
<p>3. მზისა აღმოსავალითგან ვიდრე დასავალადმდე ქებულ არს სახელი უფლისა. </p>
<p>4. მაღალ არს ყოველთა თესლთა ზედა უფალი, და ცათა შინა არს დიდებაჲ მისი. </p>
<p>5. ვინ არს, ვითარ უფალი ღმერთი ჩუენი, რომელი მაღალთა შინა დამკჳდრებულ არს </p>
<p>6. და მდაბალთა ჰხედავს ცათა შინა და ქუეყანასა ზედა? </p>
<p>7. რომელმან აღადგინის ქუეყანისაგან გლახაკი და სკორეთაგან აღამაღლის 
დავრდომილი, </p>
<p>8. რათა დასუას იგი მთავართა თანა, მთავართა თანა ერისა მისისათა; </p>
<p>9. რომელმან დააშენის ბერწი სახლსა შინა, დედად შვილთა ზედა სახარულევანად. </p>
<h2>113<br>
ალელუაჲ<br>
</h2>
<p>1. გამოსლვასა ისრაჱლისასა ეგჳპტით, სახლი იაკობისი ერისაგან ბარბაროზთასა </p>
<p>2. იყო ჰურიასტანი სიწმიდე მისა და ისრაჱლი საბრძანებელ მისა. </p>
<p>3. ზღუამან იხილა და ივლტოდა, და იორდანე უკუნიქცა მართლუკუნ. </p>
<p>4. მთანი იმღერდეს, ვითარცა ვერძნი, და ბორცუნი, ვითარცა კრავნი ცხოვართანი. </p>
<p>5. რაჲ არს შენდა, ზღუაო, რამეთუ ივლტოდე, და შენ, იორდანე, რამეთუ უკუნიქეც 
მართლუკუნ? </p>
<p>6. მთანი, რამეთუ იმღერდით, ვითარცა ვერძნი და ბორცუნი - ვითარცა კრავნი 
ცხოვართანი? </p>
<p>7. პირისაგან უფლისა შეიძრა ქუეყანა, პირისაგან ღმრთისა იაკობისა, </p>
<p>8. რომელმან გარდააქცია კლდე ტბად წყალთა და კლდე განუკუეთელი - წყაროებად 
წყალთა. </p>
<p>1. ნუ ჩუენთჳს, უფალო, ნუ ჩუენთჳს, არამედ სახელსა შენსა ეც დიდებაჲ </p>
<p>2. წყალობითა შენითა და ჭეშმარიტებითა შენითა. ნუ სადა თქუან წარმართთა: სადა 
არს ღმერთი იგი მათი? </p>
<p>3. ხოლო ღმერთმან ჩუენმან ცათა შინა და ქუეყანასა ზედა ყოველივე, რაცა უნდა, 
ქმნა. </p>
<p>4. კერპნი წარმართთანი ოქროსანი და ვეცხლისანი ქმნულნი ჴელთა კაცთანი; </p>
<p>5. პირ-ათქს და არა იტყჳან, თუალ-ასხენ და არა ხედვენ, </p>
<p>6. ყურ-ასხენ და არა ესმის, ცხჳრ-ასხენ და არა იყნოსენ, </p>
<p>7. ჴელ-ასხენ და არა განიხილვენ, ფერჴ-ასხენ და არა ვლენან, არცაღა ჴმობენ 
ჴორცითა მათითა. </p>
<p>8. ემსგავსნედ მათ მოქმედნი მათნი და ყოველნი, რომელნი ესვენ მათ. </p>
<p>9. სახლი ისრაჱლისა ესვიდა უფალსა; შემწე და შემწყნარებელ არს მათდა. </p>
<p>10. სახლი აჰრონისი ესვიდა უფალსა; შემწე და შესავედრებელ არს მათდა. </p>
<p>11. მოშიშნი უფლისანი ესვიდეს უფალსა; შემწე და მფარველ არს მათდა. </p>
<p>12. უფალმან მომიჴსენა ჩუენ და მაკურთხნა ჩუენ, აკურთხა სახლი ისრაჱლისა, </p>
<p>13. აკურთხა სახლი აჰრონისი, აკურთხნა უფალმან მოშიშნი მისნი, მცირედნი დიდთა 
თანა. </p>
<p>14. შეგძინენ უფალმან თქუენ ზედა, თქუენ ზედა და შვილთა თქუენთა ზედა; </p>
<p>15. კურთხეულ ხართ თქუენ უფლისა მიერ, რომელმან ქმნნა ცანი და ქუეყანა. </p>
<p>16. ცანი ცათანი უფლისანი არიან, ხოლო ქუეყანა მოსცა ძეთა კაცთასა. </p>
<p>17. არა თუ მკუდარნი გაქებდენ შენ, უფალო, არცა ყოველნი შთამავალნი 
ჯოჯოხეთისანი, </p>
<p>18. არამედ ჩუენ ცხოველნი ვაკურთხევდეთ უფალსა ამიერითგან და უკუნისამდე. </p>
<h2>114<br>
ალელუაჲ<br>
</h2>
<p>1. შევიყუარე, რამეთუ ისმინოს უფალმან ჴმისა ვედრებისა ჩემისა. </p>
<p>2. მოყო ყური მისი ჩემდა, და მე დღეთა ჩემთა ვხადოდი მას. </p>
<p>3. გარემომადგეს მე სალმობანი სიკუდილისანი, და ჭირთა ჯოჯოხეთისათა მპოვეს მე; 
ჭირი და სალმობაჲ ვპოვე. </p>
<p>4. და სახელსა უფლისასა ვხადე: </p>
<p>5. ჵ, უფალო, იჴსენ სული ჩემი. მოწყალე არს უფალი და მართალ და ღმერთი ჩემი 
მწყალობელ. </p>
<p>6. დაიცავს ჩჩჳლთა უფალი; დავმდაბლდი, და მაცხოვნა მე. </p>
<p>7. მოიქეც, სულო ჩემო, განსასუენებელად შენდა, რამეთუ უფალმან კეთილი გიყო შენ,
</p>
<p>8. რამეთუ იჴსენ სული ჩემი სიკუდილისაბან, თუალნი ჩემნი - ცრემლთაგან და ფერჴნი 
ჩემნი - ბორკილისაგან. </p>
<p>9. სათნო-ვეყო წინაშე უფლისა სოფელსა შინა ცხოველთასა. დიდება </p>
<h2>115<br>
ალელუაჲ<br>
</h2>
<p>10. მრწმენა მე, რომლისათჳსცა ვიტყოდე; ხოლო მე დავმდაბლდი ფრიად. </p>
<p>11. და ვთქუ განკჳრვებასა ჩემსა, რამეთუ: ყოველი კაცი ცრუ არს. </p>
<p>12. რაჲ მივაგო უფალსა ყოვლისავეთჳს, რომელი მომაგო მე? </p>
<p>13. სასუმელი ცხორებისა მოვიღო და სახელსა უფლისასა ვხადო. </p>
<p>14. ლოცვანი ჩემნი უფალსა მივსცნე წინაშე ყოვლისა ერისა მისისა. </p>
<p>15. პატიოსან არს წინაშე უფლისა სიკუდილი წმიდათა მისთა. </p>
<p>16. ჵ, უფალო, მე მონა შენი, მე მონა შენი და ძე მჴევლისა შენისა; </p>
<p>17. განჰხეთქენ საკრველნი ჩემნი, შენდა შევწირო მსხუერპლი ქებისა და სახელსა 
უფლისასა ვხადო. </p>
<p>18. ლოცვანი ჩემნი უფალსა მივსცნე წინაშე ყოვლისა ერისა მისისა </p>
<p>19. ეზოთა სახლისა უფლისათა, შორის შენსა, იერუსალჱმ! </p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>