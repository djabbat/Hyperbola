<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - მეორე ნეშტთა (1-5 თავები)</title>
<link rel="shortcut icon" href="../../favicon.ico" />


<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>მეორე ნეშტთა </h1>
<h2>მეორის ნეშტთა თავები:</h2>
<p>1. მისთჳს, რომელი-იგი ითხოვა სოლომონ ღმრთისაგან. </p>
<p>2. მისთჳს, რომელი-იგი სთხოვა სოლომონ ქირამს. </p>
<p>3. მისთჳს, რომელი მოსწერა ქირამ სოლომონისა. </p>
<p>4. მოქმედთათჳს სოლომონისთა., </p>
<p>5. შენებისათჳს ტაძრისა. </p>
<p>6. აღსრულებისათჳს ტაძრისა. </p>
<p>7. შემოღებისათჳს კიდობნისა. </p>
<p>8. რომელთათჳს იტყოდა სოლომონ. </p>
<p>9. ლოცვისთჳს სოლომონისა. </p>
<p>10. შესაწირავისათჳს სატფურებასა ტაძრისასა. </p>
<p>11. დედოფლისა მისთჳს საბასა. </p>
<p>12. მორთმისა მისთჳს ოქროსა სოლომონს. </p>
<p>13. მეფობისათჳს სოლომონისა ორმეოც წელ. </p>
<p>14. რობოამის მეფობისათჳს ათჩჳდმეტ წელ. </p>
<p>15. განყოფისთჳს ტომთა ისრაჱლისთა. </p>
<p>16. რაჲსთჳს რქუა სამეა რობოამ მეფესა. </p>
<p>17. შეკრებისა ლევიტელთასა. </p>
<p>18. მისთჳს, რომელი თქუა სამეა სასკიმისთჳს. </p>
<p>19. აბიასათჳს, ძისა რობოამისა, მეფობისა მას წელ. </p>
<p>20. რაჲსთჳს თქუა აბია იორობოამ მეფესა. </p>
<p>21. ასას მეფობისთჳს ორმეოცდაერთ წელ. </p>
<p>22. ზარესთჳს მეფისა ელოპელთასა. </p>
<p>23. წინაწარმეტყუელებისთჳს აზარია მეფისა მიმართ ასასა. </p>
<p>24. ბაასასთჳს, მეფისა ისრაჱლისა. </p>
<p>25. ადერისთჳს, მეფისა ასურეთისა. </p>
<p>26. რომლისათჳს უწინაწარმეტყუელებდა ანანია ასას. </p>
<p>27. იოსაფატის მეფობისთჳს ოცდახუთ წელ. </p>
<p>28. მისთჳს, რომელი-იგი მიავლინა იოსაფატ სჯულისმოძღვარი. </p>
<p>29. სიძობისთჳს იოსაფატ აქაბისა. </p>
<p>30. მიქიას წინასწარმეტყუელისათჳს. </p>
<p>31. სედეკისათჳს ცრუწინაწარმეტყუელისა. </p>
<p>32. იუსთჳს წინასწარმეტყუელისა. </p>
<p>33. მსაჯულთა მათთჳს, რომელნი დაადგინნა იოსაფატ. </p>
<p>34. მათთჳს, რომელნი აღდგეს იოსაფატის ზედა. </p>
<p>35. რაჲსათჳს უწინაწარმეტყუელა იზიელ მღდელმან იოსაფატს. </p>
<p>36. ღელესა მას კურთხევისათჳს. </p>
<p>37. წინაწარმეტყუელებისთჳს ელიადას იოსაფატის მიმართ. </p>
<p>38. იორამისთჳს, ძისა იოსაფატისა, რვა წელ მეფობისა. </p>
<p>39. განვლთისათჳს იუდასა. </p>
<p>40. წინაწარმეტყუელებისათჳს ელიასა იორამის მიმართ. </p>
<p>41. ოქოზიასათჳს, ძისა იორამისა, ერთ წელ მეფობისა. </p>
<p>42. ცხორებისათჳს ძისა ოქოზიასა. </p>
<p>43. იოდაესთჳს მღდლისა. </p>
<p>44. დამჴობისა მისთჳს კერპთასა იოდაეს მიერ. </p>
<p>45. იოასის მეფობისთჳს ორმეოც წელ. </p>
<p>46. ტაძრისა მის მომზადებისათჳს. </p>
<p>47. გარდაქცევისთჳს ერისა შემდგომად იორდანესა აღსრულებისა. </p>
<p>48. წინაწარმეტყუელებისათჳს აზარიასა, რომელი მოკლეს. </p>
<p>49. ამასია, ძე იოასისი, მეფობდა ოცდაცხრა წელ. </p>
<p>50. რომლისათჳს უწინაწარმეტყუელებდა კაცი იგი ღმრთისაჲ ამასიას. </p>
<p>51. კერპთმსახურებისათჳს ამასიასა. </p>
<p>52. ოზია, ძე ამასიასი, მეფობდა ორ წელ. </p>
<p>53. კეთროვანებისა მისთჳს ოზიასა. </p>
<p>54. იოათამ, ძე ოზიასი, მეფობდა ათექუსმეტ წელ. </p>
<p>55. აქაზ, ძე იოათამისი, მეფობდა ათექუსმეტ წელ. </p>
<p>56. რომელთათჳს იტყოდა ოდენ წინაწარმეტყუელი. </p>
<p>57. განდგომისა მისთჳს აქაზისა. </p>
<p>58. ეზეკია, ძე აქაზისი, მეფობდა ოცდაცხრა წელ. </p>
<p>59. განაწილებისათჳს ტაძრისა. </p>
<p>60. პასექისათჳს, რომელი ყო ეზეკია. </p>
<p>62. ლოცვისათჳს ეზეკიასა ერისთავისა. </p>
<p>63. სენაქერემისთჳს. </p>
<p>64. ლოცვა ეზეკიასი. </p>
<p>65. სიმაღლისათჳს ეზეკიასი. </p>
<p>66. მანასე, ძე ეზეკიასი, მეფობდა ერგასის და ხუთ წელ. </p>
<p>67. მოქცევისათჳს მანასესა. </p>
<p>68. ამოს, ძე მანასესი, მეფობდა ორ წელ. </p>
<p>69. იოას, ძე ამოსისი, მეფობდა ოცდაათექუსმეტ წელ. </p>
<p>70. წიგნისა მისთჳს, რომელი პოვა ქელკია მღდელმან. </p>
<p>71. ოლდასთჳს, წინაწარმეტყუელისა დედაკაცისა. </p>
<p>72. პასექისთჳს ვნებისა, რომელი ყო იოსია მეფემან. </p>
<p>73. რომელი-იგი არქუა ფარაოს ნექაო იოსიას მეფესა. </p>
<p>74. იოაქაზ, ძე იოსიასი, მეფობდა სამ თვე. </p>
<p>75. ელიაკიმ, ძე იოსიასი, მეფობდა ათორმეტ წელ. </p>
<p>76. იექონია, იოაკიმისი, მეფობდა სამ თვე. </p>
<p>77. სედეკია, იოსიასი, მეფობდა ათერთმეტ წელ. </p>
<h2>1</h2>
<p>1. და განძლიერდა სოლომონ, ძე დავითისი, მეფობასა მისსა ზედა, და უფალი ღმერთი 
მისი იყო მის თანა და განადიდა იგი სიმაღლედ. </p>
<p>2. და ჰრქუა სოლომონ ყოველსა ისრაჱლსა, ათასისთავთა, და ასისთავთა, და მსაჯულთა 
და ყოველთა მთავართა წინაშე ისრაჱლისათა, და ყოველთა მთავართა ტომთასა. </p>
<p>3. და წარვიდა სოლომონ და ყოველი იგი კრებული ისრაჱლისა მაღალსა მას მთასა, 
რომელი არს გაბაონს, სადა-იგი იყო კარავი საწამებელი ღმრთისაჲ, რომელი ქმნა მოსემ, 
მონამან უფლისამან, უდაბნოსა ზედა. </p>
<p>4. არამედ კიდობანი იგი ღმრთისაჲ აღმოიღო დავით ქალაქით კარიათიარიმით, რამეთუ 
განუმზადა მას საყოფელი დავით იერუსალჱმს. </p>
<p>5. და საკურთხეველი იგი რვალისა, რომელი ქმნა ბესელიელ, ძემან ურიასმან, ძისა 
ორისმან, მუნ იყო წინაშე კარავისა მის უფლისა, და გამოიძია იგი სოლომონ და 
კრებულმან მან. </p>
<p>6. და შეწირა მუნ სოლომონ საკურთხეველსა მას ზედა რვალისასა წინაშე უფლისა, 
რომელი იყო კარავსა შინა საწამებელისასა და მოიღო და შეწირა მას ზედა ყოვლად 
დასაწველები ათასი. </p>
<p>7. მას ღამესა ეჩუენა ღმერთი სოლომონს და ჰრქუა მას: ითხოე, რაჲცა გნებავს და მე 
მიგცე შენ. </p>
<p>8. და ჰრქუა სოლომონ ღმერთსა: შენ ჰყავ დავითის თანა, მამისა ჩემისა, წყალობაჲ 
დიდი და მეფე-მყავ მე მის წილ. </p>
<p>9. და აწ, უფალო ღმერთო, სარწმუნო იყავნ სახელი შენი დავითის თანა, მამისა 
ჩემისა! და შენ მყავ მე მეფე ერსა ამას ზედა მრავალსა, ვითარცა მიწასა ქუეყანისასა.
</p>
<p>10. და აწ სიბრძნე და გულისხმის-ყოფა მომეც მე, რათა განვიდოდი წინაშე ამის 
ერისა და შევიდოდი, რამეთუ ვინ შჯიდეს ერსა ამას შენსა დიდსა. </p>
<p>11. და ჰრქუა უფალმან სოლომონს: ამისთჳს, რამეთუ იყო ესე გულსა შენსა და არა 
ითხოე სიმდიდრე საფასეთა, არცა დიდებაჲ, და არცა თავნი მტერთანი, არცა ითხოენ დღენი 
მრავალნი, და ითხოე თავის შენისა სიბრძნე და გულისხმის-ყოფა, რათა განიკითხვიდე 
ერსა ჩემსა, რომელსა ზედა ჰმეფობ შენ </p>
<p>12. სიბრძნე და გულისხმის-ყოფა მიგცე შენ და სიმდიდრე, ფასი და დიდებაჲ ყოველივე 
მიგცე შენ, ვითარმედ არა ვინ იყოს მსგავს შენდა მეფეთა შორის უწინარესთა შენთა და 
შემდგომად შენსა არა ვინ იყოს ეგრეთ. </p>
<p>13. და მოვიდა სოლომონ ბამათ, რომელ არს გაბაონისა, იერუსალიმდ პირისაგან 
კარვისა საწამებელისა და მეფობდა ისრაჱლსა ზედა. </p>
<p>14. და შეკრიბა სოლომონ ეტლები და მჴედრები, და იყო მისი ათას და ოთხას ეტლი და 
ათორმეტი ათასი მჴედართა; და დაადგინნა იგინი ქალაქებსა მას ეტლებისასა და ერი იგი 
იყო მეფისა თანა იერუსალჱმს. </p>
<p>15. და დადვა მეფემან ვეცხლი და ოქრო იერუსალჱმს, ვითარცა ქჳშა და ნაძჳ 
ლიბანისა. და ჰურიასტანს, ვითარცა ლეღუსულელი ველისა სიმრავლედ, </p>
<p>16. და გამოსლვა ცხენებისა სოლომონისათა ეგჳპტით და სასყიდელი ვაჭართა მეფისათა,
</p>
<p>17. მისულად და სყიდად. და აღმოვიდიან და მოიღიან ეგჳპტით ეტლი ერთი ექუსასი 
ვერცხლისა და ცხენი ასერგასის. და ეგრეთცა ყოველთა მეფეთა ქეტელთა და მეფეთა 
ასურეთისათა მოაქუნდა ჴელითა მათითა. </p>
<h2>2</h2>
<p>1. და თქუა სოლომონ შენება სახლისა სახელისათჳს უფლისა და სახლი სამეუფო თჳსი.
</p>
<p>2. და შეკრიბა სოლომონ სამეოცდაათი ათასი კაცთა ზურგით მოტჳრთეთა და ოთხმეოც 
ათასი მკუეთელი ქვისა მთასა და ზედამდგომელნი მათნი სამ ათას ექუსასნი. </p>
<p>3. და მიუვლინა სოლომონ ქირამს, მეფესა ტჳროსისასა, და ჰრქუა: ვითარცა-იგი ჰყავ 
მამისა ჩემისა, დავითის თანა და მოუძღუანე მას ძელი ნაძჳსა შენებისათჳს სახლისა 
მისისა დამკჳდრებად მას შინა. </p>
<p>4. და, აჰა, ესერა, მეცა, ძე მისი, ვაშენებ სახლსა სახელისათჳს უფლისა ღმრთისა 
ჩემისა წმიდა-ყოფად იგი მისა კუმევად საკუმეველი წინაშე მისსა და სარგებელი მარადის 
და შეწირვად მსხუერპლები სამარადისო განთიად, მწუხრი და შაბათთა და ახალთუეთა 
დღესასწაულთა უფლისა ღმრთისა ჩუენისათა საუკუნოდ ესე ისრაჱლსა ზედა </p>
<p>5. და სახლსა, რომელსა ვაშენებ მე, დიდ არს, რამეთუ დიდია ღმერთიცა ჩუენი უფროს 
ყოველთა ღმერთთა. </p>
<p>6. და ვინმე შეუძლოს შენებად მისა სახლი? რამეთუ ცანი და ცანი ცათანი ვერ 
იტჳრთვენ დიდებასა მისსა და ვინ ვარ მე, რომელი უშენებ მას სახლსა? არამედ კუმევად 
ხოლო საკუმეველისა წინაშე მისსა. </p>
<p>7. და აწ მომივლინე მე კაცი ბრძენი და მეცნიერი, მოქმედი ოქროთა და ვეცხლითა, 
პილენძითა და რკინითა ძოწეულითა და მეწამულითა და ვიაკინთოჲთა და რომელმან იცოდის 
ქანდაკება ქანდაკისა ბრძენთა თანა ჩემთა ჰურიასტანს და იერუსალჱმს, რომელი მომზადა 
დავით, მამამან ჩემმან </p>
<p>8. და მომიძღუანე მე ძელი ნაძჳსა, ფიჭჳსა და საროსა ლიბანით, რამეთუ მე ვიცი, 
ვითარმედ მონათა შენთა იციან კაფა ლიბანით. აჰა, ესერა, მონანიცა ჩემნი მონათა 
შენთა თანა მივიდენ, </p>
<p>9. რათა მომიმზადონ მე ძელნი მრავლად, რამეთუ სახლსა რომელსა მე ვაშენებ, დიდ 
არს და დიდებულ. </p>
<p>10. და, აჰა, ესერა, მოქმედთა მათ, რომელნი კაფდენ ძელსა, მივეც საზრდელად მათ 
იფქლი ნიჭად მონათა შენთა ოც ათასი საწყაული, და ოც ათასი საწყაული ქრთილისა, და 
ღჳნისა საწყაული ოც ათასი და ზეთის საწყაული ოც ათასი. </p>
<p>11. და თქუა ქირამ, მეფემან ტჳროსისამან, წიგნითა და მოუძღუნა სოლომონს, 
ვითარმედ: სიყუარულითა უფლისა ერისა მისისათა მოგცა შენ მეფედ მათ ზედა. </p>
<p>12. და თქუა ქირამ: კურთხეულ არს უფალი ღმერთი ისრაჱლისა, რომელმან ქმნა ცა და 
ქუეყანა, რომელმან მოსცა დავითს მეფესა ძე ბრძენი და მეცნიერი გულისხმის-ყოფისა და 
სწავლულებისა, რომელმან უშენოს სახლი უფალსა და სახლი სამეუფო თჳსი. </p>
<p>13. და აწ მიგივლინე შენ კაცი ბრძენი და რომელმან იცის მეცნიერებაჲ - ქირამ, 
მონა ჩემი. </p>
<p>14. დედა მისი ასულთაგან დანისთა, და მამა მისი - კაცი ტჳრელი, იცის საქმე 
ოქროთა და ვეცხლითა, პილენძითა და რკინითა, ქვითა და ძელითა, და ქსვა ძოწეულითა და 
იაკინთითა და ბისონითა მეწამულითა, ქანდაკებად ქანდაკისა და განზრახვად ყოველივე 
განზრახვა, რომელნიცა მოსცე მას ბრძენთა შენთა თანა და ბრძენთა დავითის, მეფისა 
ჩემისა და მამისა შენისათა </p>
<p>15. და აწ იფქლი და ქრთილი და ზეთი და ღჳნო, რაოდენი თქუა უფალმან ჩემმან, 
მონათა შენთათჳს მოუძღუანენ. </p>
<p>16. და ჩუენ მოვკაფოთ ძელი ლიბანით ყოვლისაებრ საჴმრისა შენისა. და მოვიღოთ იგი 
ტივებითა ზღუად იოპესა. და შენ აღიღე იგი იერუსალჱმდ. </p>
<p>17. და შეკრიბა სოლომონ ყოველი კაცი მწირი ქუეყანისა ისრაჱლისა შემდგომად 
აღრაცხისა მის, რომელნი-იგი აღრაცხნა დავით, მამამან მისმან, და იპოვნეს ასერგასის 
ათას და სამ ათას ექუსას. </p>
<p>18. და ყო მათგან სამეოცდაათი ათასი ზურგით მოტჳრთე და ოთხმეოცი ათასი მკუეთელი 
ქვისა და სამ ათას ექუსასი მაწუეველი მოქმედთა ზედა ერსა. </p>
<h2>3</h2>
<p>1. და იწყო სოლომონ შენებად სახლისა უფლისა იერუსალჱმს, მთასა მას ამორიასა, 
სადა-იგი ეჩუენა უფალი დავითს, მამასა მისსა, ადგილსა მას, რომელი განმზადა დავით, 
კალოსა ორნიასსა, იებუსელისასა. </p>
<p>2. და იწყო შენებად თთუესა მეორესა, წელსა მეოთხესა მეფობისა მისისასა. </p>
<p>3. და ესრეთ იწყო სოლომონ შენებად სახლისა უფლისა: სიგრძე წყრთით განზომა 
პირველი სამეოც წყრთა და სივრცე ოცი წყრთა. </p>
<p>4. და წინაშე ბჭეთა ელამი-წინაშე პირსა მის ტაძრისასა და სიგრძე წინაშე სივრცესა 
მის ტაძრისასა ოც წყრთა და სიმაღლე წყრთითა ას და ოც. და მორჩუნა იგი შინაგან 
ოქროთა წმიდითა. </p>
<p>5. ტაძარი იგი დიდი მორჩუნა ძელითა ნაძჳსათა და მოქმნა იგი ლესვით ოქროთა 
წმიდითა და გამოჭრა მას ზედა ქანდაკები, დანაკისა კუდები და ჯაჭუები დამოკიდებულად.
</p>
<p>6. და შეამკო ტაძარი იგი ქვითა პატიოსნითა დიდებულად. და ოქროთა განრჩუნა იგი 
ფარუემისათა. </p>
<p>7. და მოქმნა ოქროთა სახლი იგი და კედელნი. და ბჭენი და სართულები და კარები 
ოქროთა და გამოქანდაკა ქერობინები კედელთა. </p>
<p>8. და ქმნა სახლი იგი წმიდა: სიგრძე მისი წინაშე პირისპირ ოც წყრთა, და სივრცე 
მისი ოც წყრთა. და მოლესა იგი ოქროთა წმიდითა ქერობინებად ექუსასითა ტალანტითა. </p>
<p>9. და სასწორი სამსჭუალთა სასწორი ერთისა ერგასის სიკილა ოქროსა და ქორი იგი 
მოქმნა ოქროთა. </p>
<p>10. და ქმნა სახლსა მას შინა წმიდასა წმიდათასა ქერობინნი ორნი ქმნულნი ძელთაგან 
და შემოსნა იგი ოქროთა. </p>
<p>11. და იყუნეს ფრთენი იგი ქერობინთანი სიგრძით წყრთით ოცი, და ფრთე ერთი წყრთით 
ხუთ მისწუდებოდა კედელსა მას ტაძრისასა, ფრთე იგი მეორისა მის წყრთითა ხუთ და 
მისწუდებოდა ფრთესა ქერობინსა მის ერთისა. </p>
<p>12. და ფრთენი მეორისა ქერობინისა ხუთ წყრთა კედლამდი მის ტაძრისა და ფრთე იგი 
სხუა ხუთ წყრთა, მოკიდებული ფრთისა სხჳსა მის ქერობინისა. </p>
<p>13. და ფრთენი იგი ქერობინთანი განმარტებულ იყუნეს ოც წყრთა და იგინი დგეს 
ფერჴთა ზედა მათთა და პირი მათი ტაძრად კერძო. </p>
<p>14. და ქმნა კრეტსაბმელი ვიაკინთესაგან და ძოწეულისა და მეწამულისა და ბისონისა 
და გამოაქსოვა მას ქერობინი. </p>
<p>15. და აღმართნა წინაშე ტაძრისა მის ორნი სუეტნი, და იყო წყრთითა ოცი და 
ათხუთმეტ სიმაღლე მათი. და სუეტისთავნი მათნი ხუთ-ხუთ წყრთა. </p>
<p>16. და ქმნა ჯაჭუედნი ბადისსახედ გარდამოტევებულად და სერსეროთი დაბირს და 
დაასხნა იგინი ზედა სუეტსა თავთა მათ და ქმნა მროწეულაკები ასი და მოასხა 
გარდამოკიდებულთა მათ და დადგნა სუეტნი იგი წინაშე ტაძარსა მას: ერთი მარჯუენით 
კერძო და ერთი მარცხენით და უწოდა მას სახელი მარჯუენითსა მას „წარმართებულება“ და 
სახელი მარცხენითსა მას <span lang="de-at">„</span>ძლიერებაჲ“. </p>
<h2>4</h2>
<p>1. და ქმნა საკურთხეველი რვალისა, ოც წყრთა სიგრძე და ოც წყრთა სივრცე და 
სიმაღლე მისი ათ წყრთა. </p>
<p>2. და ქმნა ზღუაჲ იგი რვალისა დასხმით ათ წყრთა საზომი მისი მრგვალი გარემო და 
ხუთ წყრთა სიმაღლე და გარემო ოცდაათ წყრთა. </p>
<p>3. და მსგავსება ზვარაკთა ქუეშე მისა გარემოს ათსა წყრთასა და გარემოადგს 
საბანელსა მას გარემო, რამეთუ გარემოადნეს ზუარაკნი იგი გარემოდნობასა მას მისსა, 
ოდეს იქმოდეს მათ. </p>
<p>4. რამეთუ ყუნეს ათორმეტ ზუარაკნი და სამნი იგი ხედვიდეს ჩრდილოთ კერძო, და 
სამნი იგი ხედვიდეს მზისა დასავლად, და სამნი იგი ხედვიდეს სამხრად, და სამნი იგი 
ხედვიდეს მზისა აღმოსავლით. და ყო ზღუა იგი მათ ზედა და იყუნეს თავნი მათნი გამართ 
და ბოლოები მათი შემართ </p>
<p>5. და იყო სიზრქე ზღჳსა მის ციდა ერთ და ბაკონი მისნი, ვითარცა ბაკო სასუმელისა 
გამოქანდაკებულ მცენარედ სახედ შროშნისა და შთაისხის საწყაული სამ ათასი. </p>
<p>6. და აღასრულა და ქმნა ათი იგი საბანელი და დადგა ხუთი იგი მარჯვენით და ხუთი 
იგი მარცხენით განრცხად მათ შიგა საქმე იგი ყოვლად დასაწველად და გამოწმედად და მათ 
შინა და ზღუაჲ იგი საბანელად მღდელთა მას შიგა. </p>
<p>7. და ქმნნა სასანთლენი ოქროსანი ათნი მსგავსად სამართლისავე მათისა და დადგნა 
ტაძარსა მას შინა, ხუთნი მარჯვენით და ხუთნი მარცხენით. </p>
<p>8. და ქმნა ლანკნები ათი ოქროსა და დადგნა იგინი ტაძარსა მას შინა. ხუთი 
მარჯვენით და ხუთი მარცხენით და ქმნა ფიალები ოქროსა ასნი. </p>
<p>9. და ქმნა ეზო იგი მღდელთა და ეზო იგი დიდი და კარები ეზოსა, კარები მათი 
მორჩუნვილნი რვალითა. </p>
<p>10. და ზღუაჲ დადგა კიდით კერძო ტაძარსა მას მარჯვენით მზისა აღმოსავლით 
წინაუკუნ. </p>
<p>11. და ქმნა ქირამ ფუცხუები და საცეცხურები და ლანძჳ იგი საკურთხევლისა და 
ყოველი ჭურჭელი მისი. და აღასრულა ქირამ საქმედ ყოველი საქმარი სამსახურებელი, 
რომელი უქმნა სოლომონ მეფესა სახლისათჳს უფლისა, </p>
<p>12. ორნი იგი სუეტნი მათ ზედა გოლოლათნი და ხარისხნი და სუეტთა ზედა სამაგდრები 
ქოთარეთსა მას და თავთა ზედა სასვეტთა მათ ორთასავე ორი ბადისსახე დაფარვად თავთა 
მათ ქოთარეთთასა, რომელი-იგი თავთა მათ ზედა სუეტთასა. </p>
<p>13. და ეჟუნები ოქროსა ოთხასი ესხა ორთა მათ ბადეთა და ორი სახე მროწეულაკები 
თჳთო მას ბადესა ესხა დასაფარველად ორთა მათ გოლოლათთა ქოთარეთთასა, რომელი-იგი 
იყუნეს ზედა კერძო სუეტთა მათ </p>
<p>14. და მექონოთთა მათ ქმნნა ხარისხნი ათნი. საბანელნი იგი, რომელ ქმნა მექონოთთა 
მათ ზედა, </p>
<p>15. და ზღუაჲ იგი ერთი და ზვარაკები იგი ათორმეტი ქუეშე მისსა. </p>
<p>16. და ფერჴთ სადგმელი და აღსაპყრობელნი და სიავები და ფუცხუები და ყოველი 
სამსახურებელი ჭურჭელი მათი, რომელ ქმნა ქირამ და აღმოართვა იგი მეფესა სოლომონს 
ტაძრად უფლისა, წმიდისაგან რვალისა, </p>
<p>17. რომელი გამოადნო მეფემან ადგილსა იორდანისასა, სიზრქესა ქუეყანისასა, სახლსა 
სოქოთისსა და შორის სადათასა. </p>
<p>18. და ქმნა სოლომონ ყოველივე ჭურჭელი სიმრავლედ ფრიად, რამეთუ არა დააკლდა 
სასწორი რვალისა. </p>
<p>19. და ქმნა სოლომონ ყოველი ჭურჭელი სახლისა უფლისა საკურთხეველი ოქროსა და 
ტაბლები და მას ზედა პური შესაწირავისა, </p>
<p>20. და სასანთლები მათ ზედა სანათებელად მსგავსად სამართლისა და წინაშე პირსა 
დაბირისასა ოქროსაგან წმიდისა, </p>
<p>21. და მარწუხნი მათნი და სანთელნი მათნი, </p>
<p>22. და ფიალები და ფილები (!) და საცეცხურები ყოველივე ქმნა ოქროსაგან წმიდისა, 
და კარი იგი შინაგანი სახლისა მის წმიდისა წმიდათასა კართა ტაძრისა და მის 
სახლისათანი ოქროსანი. </p>
<h2>5</h2>
<p>1. და აღასრულა ყოველი საქმარი, რომელი ქმნა სოლომონ სახლსა უფლისასა. და შეიღო 
სიწმიდე დავითის, მამისა თჳსისა, ოქრო და ვეცხლი და ყოველი ჭურჭელი მისცა საუნჯესა 
სახლისა უფლისასა. </p>
<p>2. მაშინ შეკრიბნა სოლომონ ყოველნი მოხუცებულნი ისრაჱლისანი და ყოველნი მთავარნი 
ტომებისანი, წინამძღუარნი ნათესავისა ისრაჱლისანი იერუსალჱმდ აღმოღებად კიდობნისა 
შჯულისა უფლისა ქალაქით დავითისით, ესე არს სიონი. </p>
<p>3. და მოვიდეს და მოკრბეს მეფისა ყოველნი კაცნი ისრაჱლისანი დღესასწაულსა მას. 
ესე არს თუე მეშჳდე. </p>
<p>4. და მოვიდეს ყოველნი მოხუცებულნი ისრაჱლისა და აღიღეს ყოველთა ლევიტელთა 
კიდობანი. </p>
<p>5. და კარავი იგი საწამებელისა და ყოველი ჭურჭელი წმიდაჲ, რომელი იყო კარავსა 
შინა და მოიღეს კიდობანი იგი მღდელთა და ლევიტელთა. </p>
<p>6. და მეფემან სოლომონ, ყოველმან კრებულმან ისრაჱლისამან და მოშიშთა და რაოდენნი 
შემოკრებილ იყუნეს წინაშე კიდობნისა მის, დასწყუედდენ ზუარაკებსა და ცხოვარსა, 
რომლისა არა იყო რიცხჳ და არცა აღითვალოს სიმრავლისაგან. </p>
<p>7. და შეიღეს მღდელთა კიდობანი იგი შჯულისა უფლისა და დადგეს იგი ადგილსა თჳსსა 
და დაბირსა მას საფასესა ტაძრისასა და წმიდასა მას წმიდათასა ქუეშე ფრთეთა 
ქერობინთასა. </p>
<p>8. და განეპყრნეს ქერობინთა მათ ფრთენი მათნი ადგილსა მას კიდობნისასა. და 
ჰფარვიდეს ქერობინნი იგი კიდობანსა მას და აღსაღებელსა მას მისსა ზედა კერძო. </p>
<p>9. და გამოემარტნეს აღსაღებელნი იგი და იხედებოდეს აღსაპყრობელთა მათ მწვერვალნი 
იგი წმიდათაგან წინაშე პირსა დაბირისასა და არა იხედვებოდეს გარეშე. და იყუნეს მუნ 
ვიდრე აქა დღემდე. </p>
<p>10. და არა რა იყო სხუა კიდობანსა მას შინა, გარნა ორნი იგი ფიცარნი, რომელნი 
დასხნა მოსე ქორებს, რომელი-იგი მოსცა სჯული უფალმან გამოსლვასა მას ძეთა 
ისრაჱლისათა ქუეყანით ეგჳპტით. </p>
<p>11. და იყო, რაჟამს გამოვიდეს მღდელნი იგი სიწმიდეთა მათგან, რამეთუ ყოველნი, 
რაოდენნი იპოვნეს მუნ, განწმიდნეს, რამეთუ არა იყუნეს განწესებულ დღითიდღედსა მას 
მსახურებასა. </p>
<p>12. და ლევიტელნი იგი მეფსალმუნენი, ყოველნი ძენი ასაფისთანი, ემანისნი და 
იდუთუმისნი, ძენი მათნი და ძმანი მათნი, რომელთა ემოსა სამოსელი ბისონისა წინწილათა 
და სტჳრითა და ებნითა დგეს წინაშე საკურთხეველსა, და მათ თანა მღდელნი ასდაოცნი 
სცემდეს ნესტვებსა. </p>
<p>13. და იყო ერთ ჴმაჲ ნესტუებისა მის და გალობისა ჴმათა ყოველთა ერთ ჴმა. 
აღსარებად და ქადაგებად უფლისა და ვითარცა აღიმაღლეს ჴმაჲ ნესტუთა და წინწილთა და 
ებნითა და ფსტჳრითა მით საგალობელითა და იტყოდეს: აუარებდით უფალსა, რამეთუ კეთილ, 
რამეთუ უკუნისამდე არს წყალობა მისი. და სახლი იგი აღივსო ღრუბლითა დიდებისა 
უფლისათა </p>
<p>14. და ვერ ეძლო მღდელთა მათ დგომად და მსახურებად პირისაგან მის ღრუბლისა, 
რამეთუ აღავსო დიდებამან უფლისამან სახლი იგი ღმრთისაჲ.</p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>