<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - ფსალმუნნი დავითისა (131-150)</title>
<link rel="shortcut icon" href="../../favicon.ico" />

<META http-equiv=Content-Language content=ka>
<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>დავით წინასწარმეტყველისა მიერ ქებაჲ </h1>
<h2>131<br>
გალობაჲ აღსავალთა<br>
</h2>
<p>1. მოიჴსენე, უფალო, დავით და ყოველი სიმშჳდე მისი, </p>
<p>2. ვითარ-იგი ეფუცა უფალსა და აღუთქუა ღმერთსა იაკობისსა: </p>
<p>3. უკუეთუ შევიდე მე საყოფელსა სახლისა ჩემისასა, ანუ თუ აღვჴდე სარეცელსა 
ცხედრისა ჩემისასა, </p>
<p>4. ანუ თუ ვსცე ძილი თუალთა ჩემთა და ჰრული წამთა ჩემთა და გასუენებაჲ ჴორცთა 
ჩემთა, </p>
<p>5. ვიდრემდის ვპოო მე ადგილი უფლისაჲ და საყოფელი ღმრთისა იაკობისი. </p>
<p>6. ესერა, გუესმა ესე ევფრათას, და ვპოეთ იგი ველსა მას მაღნართასა. </p>
<p>7. შევიდეთ საყოფელთა მისთა, თაყუანის-ვსცეთ ადგილსა, სადა დადგეს ფერჴნი მისნი.
</p>
<p>8. აღდეგ, უფალო, განსასუენებელად შენდა, შენ და კიდობანი სიწმიდისა შენისა; </p>
<p>9. მღდელთა შენთა შეიმოსონ სიმართლე, და წმიდანი შენნი იხარებდენ. </p>
<p>10. დავითისთჳს, მონისა შენისა, ნუ გარემიიქცევ პირსა შენსა ცხებულისაგან 
შენისა. </p>
<p>11. ეფუცა უფალი დავითს ჭეშმარიტებითა და არა შეურაცხ-ყოს იგი ნაყოფისაგან 
მუცლისა შენისა დავსუა საყდართა შენთა. </p>
<p>12. და-თუ-იმარხონ შვილთა შენთა შჯული ჩემი და წამებანი ჩემნი ესე, რომელ 
ვასწავლნე მათ, და ნაშობნი მათნი დასხდენ უკუნისამდე საყდართა შენთა. </p>
<p>13. რამეთუ გამოირჩია ღმერთმან სიონი და სათნო-იყო სამკჳდრებელად თჳსა: </p>
<p>14. ესე არს განსასუენებელი ჩემი უკუნითი უკუნისამდე, ამას დავემკჳდრო, რამეთუ 
მთნავს ესე. </p>
<p>15. ნადირნი მისნი კურთხევით ვაკურთხნე და გლახაკნი მისნი განვაძღნე პურითა. </p>
<p>16. მღდელთა მისთა შევმოსო ცხორებაჲ, და წმიდანი მისნი სიხარულით იხარებდენ. </p>
<p>17. მუნ აღმოუცენო რქაჲ დავითს და განუმზადო სანთელი ცხებულსა ჩემსა. </p>
<p>18. მტერთა მისთა შევმოსო სირცხჳლი, ხოლო მის ზედა აღყვავნეს სიწმიდე ჩემი. </p>
<h2>132<br>
გალობაჲ აღსავალთა<br>
</h2>
<p>1. აჰა, ესერა, რაჲმე კეთილ, ანუ რამე შუენიერ, არამედ დამკჳდრებაჲ ძმათა ერთად?
</p>
<p>2. ვითარცა ნელსაცხებელი თავსა ზედა, გარდამომავალი წუერთა ზედა, წუერთა ზედა 
აჰრონისთა, რომელი გარდამოვალნ სამჴართა ზედა სამოსლისა მისისათა. </p>
<p>3. ვითარცა ცუარი გარდამომავალი აერმონით მთასა ზედა სიონსა: რამეთუ მუნ ამცნო 
უფალმან კურთხევა და ცხორებაჲ უკუნისამდე. </p>
<h2>133<br>
გალობაჲ აღსავალთა<br>
</h2>
<p>1. აქა აკურთხევდით უფალსა ყოველნი მონანი უფლისანი, რომელნი სდგათ სახლსა 
უფლისასა, ეზოთა სახლისა ღმრთისა ჩუენისათა. </p>
<p>2. ღამესა აღიპყრენით ჴელნი თქუენნი წმიდად მიმართ და აკურთხევდით, უფალსა. </p>
<p>3. გაკურთხოს შენ უფალმან სიონით, რომელმან ქმნა ცანი და ქუეყანაჲ. დიდებაჲ </p>
<h2>134<br>
ალელუაჲ<br>
</h2>
<p>1. აქებდით სახელსა უფლისასა, აქებდით მონანი უფალსა. </p>
<p>2. რომელნი სდგათ სახლსა უფლისასა, ეზოთა სახლისა ღმრთისა ჩუენისათა. </p>
<p>3. აქებდით უფალსა, რამეთუ სახიერ არს უფალი; უგალობდით სახელსა მისსა, რამეთუ 
კეთილ; </p>
<p>4. რამეთუ იაკობი თჳსად გამოირჩია უფალმან და ისრაჱლი - საბრძანებელად თჳსად.
</p>
<p>5. რამეთუ მე გულისჴმა-ვყავ, ვითარმედ დიდ არს უფალი, და უფალი ჩუენი უფროს 
ყოველთა ღმერთთა; </p>
<p>6. ყოველივე, რაოდენი ინება უფალმან, ქმნა ცათა შინა და ქუეყანასა ზედა, ზღუათა 
შინა და ყოველთა უფსკრულთა; </p>
<p>7. აღმოიყვანნის ღრუბელნი დასასრულით ქუეყანისაჲთ და ელვანი წჳმად გარდააქცინა, 
რომელმან გამოიყვანნის ქარნი საუნჯეთაგან მისთა; </p>
<p>8. რომელმან დასცნა პირმშონი ეგჳპტისანი კაცთაგან მიპირუტყუთამდე; </p>
<p>9. გამოავლინნა სასწაულნი და ნიშნი შორის შენსა, ეგჳპტე, ფარაოს ზედა და ყოველთა 
მონათა მისთა; </p>
<p>10. რომელმან დასცა თესლები მრავალი და მოსწყჳდნა მეფენი ძლიერნი: </p>
<p>11. სეონ, მეფე ამორეველთა, და ოგ, მეფე ბასანისა, და ყოველნი მეფენი 
ქანანისანი; </p>
<p>12. და მისცა ქუეყანა მათი სამკჳდრებელად, სამკჳდრებელად ისრაჱლსა, ერსა თჳსსა.
</p>
<p>13. უფალო, სახელი შენი უკუნისამდე და საჴსენებელი შენი თესლითი თესლადმე. </p>
<p>14. რამეთუ განიკითხოს უფალმან ერი თჳსი. და მონათა თჳსთა ზედა ნუგეშინის-ცემულ 
იქმნეს. </p>
<p>15. კერპნი წარმართთანი ოქროსა და ვეცხლისანი, ქმულნი ჴელთა კაცისანი. </p>
<p>16. პირ-ათქს და არა იტყჳან; თუალ-ასხენ და არა ხედვენ, </p>
<p>17. ყურ-ასხენ და ყურად-იღებენ, რამეთუ არცა არს სული პირსა მათსა. </p>
<p>18. ემსგავსენ მათ მოქმედნი მათნი.და ყოველნი, რომელნი ესვენ მას </p>
<p>19. სახლი ისრაჱლისა აკურთხევდით უფალსა, სახლი აჰრონისი აკურთხევდით უფალსა,
</p>
<p>20. სახლი ლევისი აკურთხევღით უფალსა, მოშიშნი უფლისანი აკურთხევდით უფალსა. </p>
<p>21. კურთხეულ არს სიონით გამო, რომელი დამკჳდრებულ არს იერუსალჱმს. </p>
<h2>135<br>
ალელუაჲ<br>
</h2>
<p>1. აუარებდით უფალსა, რამეთუ კეთილ, რამეთუ უკუნისადე არს წყალობაჲ მისი. </p>
<p>2. აუარებდით ღმერთსა ღმერთთასა, რამეთუ უკუნისამდე არს წყალობაჲ. </p>
<p>3. აუარებდით უფალსა უფალთასა, რამეთუ უკუნისამდე. </p>
<p>4. რომელმან ქმნა საკჳრველნი დიდ-დიდნი მხოლომან, რამეთუ უკუნისამდე. </p>
<p>5. რომელმან ქმნა ცანი გულისჴმის-ყოფით რამეთუ... </p>
<p>6. რომელმან დაამტკიცა ქუეყანა წყალთა ზედა, რამეთუ... </p>
<p>7. რომელმან ქმნა ნათელნი დიდ-დიდნი მხოლომან, </p>
<p>8. მზე მფლობელად დღისა, რამეთუ უ... </p>
<p>9. მთოვარე და ვარსკულავები ჴელმწიფებად ღამისა, რამეთუ... </p>
<p>10. რომელმან დასცა ეგჳპტე პირმშოთურთ თჳსით, რამეთუ... </p>
<p>11. და გამოიყვანა ისრაჱლი შორის მისსა, რამეთუ... </p>
<p>12. ჴელითა მტკიცითა და მკლავითა მაღლითა, რამეთუ... </p>
<p>13. რომელმან განაპო ზღუაჲ მეწამული ორად და განიყვანა ისრაჱლი შორის მისა, 
რამეთუ უ... </p>
<p>15. და შთასთხია ფარაო და ძალი მისი ზღუასა მას მეწამულსა, რამეთუ უ... </p>
<p>16. რომელმან განიყვანა ერი თჳსი უდაბნოდ რამეთუ... </p>
<p>17. რომელმან დასცნა მეფენი დიდ-დიდნი, რამეთუ... </p>
<p>18. და მოსწყჳდნა მეფენი ძლიერნი, რამეთუ... </p>
<p>19. სეონ, მეფე ამორეველთა, რამეთუ... </p>
<p>20. და ოგ, მეფე ბასანისა, რამეთუ... </p>
<p>21. და მისცა ქუეყანა მათი სამკჳდრებელად, რამეთუ... </p>
<p>22. სამკჳდრებელად ისრაჱლსა, მონასა თჳსსა, </p>
<p>23. რამეთუ სიმდაბლესა შინა ჩუენსა მომიჴსენნა ჩუენ უფალმან, რამეთუ... </p>
<p>24. და მიჴსნა ჩუენ მტერთა ჩუენთაგან, რამეთუ... </p>
<p>25. რომელმან მოსცის საზრდელი ყოველსა ჴორციელსა, რამეთუ უ... </p>
<p>26. აუარებდით ღმერთსა ცათასა, რამეთუ... </p>
<h2>136<br>
ფსალმუნი დავითისი, იერემიასგან<br>
</h2>
<p>1. მდინარეთა ზედა ბაბილოვნისათა მუნ დავსხედით და ვტიროდით, რაჟამს მოვიჴსენეთ 
ჩუენ სიონი. </p>
<p>2. ძეწნთა ზედა შორის მისსა მუნ დავჰკიდენით საგალობელნი ჩუენნი, </p>
<p>3. რამეთუ მუნ მკითხვიდეს ჩუენ წარმტყუენველნი ჩუენნი სიტყუათა მათ ქებათასა, და 
წარმყუანებელნი ჩუენნი გალობასა: გჳგალობდით ჩუენ გალობათა მათგან სიონისათა. </p>
<p>4. ვითარმე ვგალობდეთ გალობასა უფლისასა ქუეყანასა უცხოსა? </p>
<p>5. რამეთუ დაგივიწყო შენ, იერუსალჱმ, დაივიწყენ მარჯვენეცა ჩემი. </p>
<p>6. აექუნ ენაჲ ჩემი სასასა ჩემსა, არა თუ მოგიჴსენო შენ და არა თუ პირველ 
განგებელ-ვყო იერუსალჱმი, ვითარცა-იგი დასაბამსა მას სიხარულისა ჩემისასა. </p>
<p>7. მოიჴსენენ, უფალო, ძენი ედომისნი და დღე იგი იერუსალჱმისა, რომელნი იტყოდეს: 
დაარღჳეთ, დაარღჳეთ მისაფუძვლადმდე მისა! </p>
<p>8. ასულო ბაბილოვნისაო, უბადრუკო, ნეტარ არს, რომელმან მიგაგოს შენ მისაგებელი 
შენი, რომელ შენ მომაგე ჩუენ! </p>
<p>9. ნეტარ არს, რომელმან შეიპყრნეს ჩჩჳლნი შენნი და შეახეთქნეს კლდესა. დიდებაჲ
</p>
<h2>137<br>
ფსალმუნი დავითისი, ზაქარიასგან<br>
</h2>
<p>1. აღგიარო შენ, უფალო, ყოვლითა გულითა ჩემითა და წინაშე ანგელოზთასა გიბალობდე 
შენ; </p>
<p>2. რომელმან ისმინენ ყოველნი სიტყუანი პირისა ჩემისანი და თაყუანის-ვსცე ტაძარსა 
წმიდასა შენსა. და აუარო სახელსა შენსა წყალობითა შენითა და ჭეშმარიტებითა შენითა, 
რამეთუ განადიდე ყოვლითავე სახელი წმიდაჲ შენი. </p>
<p>3. რომელსა დღესა გხადოდი შენ, მსთუად შეგესემინ ჩემი, რამეთუ განაძლიერე სული 
ჩემი ძალითა შენითა. </p>
<p>4. აღგიარებედ შენ, უფალო, ყოველნი მეფენი ქუეყანისანი, რამეთუ ესმნეს ყოველნი 
სიტყუანი პირისა შენისანი, </p>
<p>5. და გიბალობდენ გზათა შენთა, უფალო, რამეთუ დიდ არს დიდებაჲ უფლისაჲ. </p>
<p>6. რამეთუ მაღალ არს უფალი და მდაბალთა ხედავს და მაღალნი იგი შორით იცნის. </p>
<p>7. ვიდოდი ღათუ შორის ჭირსა, მაცხოვნე მე, რისხვასა მტერისა ჩემისასა მოყავ 
ჩემდა ჴელი შენი, და მაცხოვნა მე მარჯუენემან შენმან. </p>
<p>8. უფალმან მიაგოს ჩემ წილ; უფალო, წყალობაჲ შენი უკუნისამდე; ქმნულსა ჴელთა 
შენთასა ნუ უგულებელს-ჰყოფ. </p>
<h2>138<br>
დასასრულსა, დავითის ფსალმუნი ზაქარიასთჳს, განთესვასა<br>
</h2>
<p>1. უფალო, გამომცადე მე და მიცან მე; </p>
<p>2. შენ სცან დაჯდომა ჩემი და აღდგომა ჩემი, </p>
<p>3. შენ გულისჴმა-ჰყვენ ზრახვანი ჩემნი შორით; ალაგნი ჩემნი და ნაწილნი ჩემნი შენ 
გამოიკულიენ. </p>
<p>4. და ყოველნი გზანი ჩემნი წინაწარიხილენ, რამეთუ არა არს ზაკვა ენასა ჩემსა;
</p>
<p>5. აჰა, უფალო, შენ სცან ყოველი უკუანაჲსკნელი და დასაბამისა, შენ შემქმენ და 
დამდევ ჩემ ზედა ჴელი შენი. </p>
<p>6. საკჳრველ იქმნა ცნობაჲ შენი ჩემგან; განძლიერდა და ვერ შეუძლო მას. </p>
<p>7. ვიდრემე ვიდე სულისა შენისაგან და პირისა შენისაგან ვიდრემე ვივლტოდი? </p>
<p>8. აღ-თუ-ვჰჴდე ცად, შენ მუნ ხარ; შთა-თუ-ვჴდე ჯოჯოხეთად, ახლოსვე ხარ; </p>
<p>9. აღ-თუ-ვიპყრნე ფრთენი ჩემნი განთიად, და დავემკჳდრო მე დასასრულსა ზღჳსასა,
</p>
<p>10. და რამეთუ მუნცა ჴელი შენი მიძღოდის მე, და მარჯუენემან შენმან შემიწყნაროს 
მე. </p>
<p>11. და ვთქუ: ბნელმან სამე დამთრგუნოს მე, და ღამე განმანათლებელ იყოს 
ფუფუნებისა ჩემისა. </p>
<p>12. რამეთუ ბნელი შენ მიერ არა დაბნელდეს, და ღამე, ვითარცა დღე, განათლდეს; 
ვითარცა ბნელი მისი, ეგრეცა ნათელი მისი. </p>
<p>13. რამეთუ შენ დაჰბადენ თირკმელნი ჩემნი და შემიწყნარე მე დედისმუცლით 
ჩემითგან. </p>
<p>14. აღგიარო შენ, რამეთუ საშინელად საკჳრველ იქმენ; საკჳრველ არიან საქმენი 
შენნი, და სულმანცა ჩემმან უწყნის ფრიად. </p>
<p>15. არა დაეფარა ძუალი ჩემი შენგან, რომელი ჰქმენ დაფარულად, და სიმტკიცე ჩემი 
ქუესკნელთა ქუეყანისათა. </p>
<p>16. რომელი-იგი არ მექმნა, იხილეს თუალთა შენთა, და წიგნსა შენსა ყოველნივე 
შთაიწერნენ, დღისი დაიბადენ, და არღარა იყოს ნაკლულოვანებაჲ მათ შორის. </p>
<p>17. ხოლო ჩემდა დიდად სადიდებელ იყვნეს მეგობარნი შენნი, ღმერთო, ფრიად 
განძლიერდეს მთავარნი მათნი. </p>
<p>18. აღვრაცხნე იგინი, და უფროს ქჳშისა განმრავლდენ; განვიღჳძე, და მერმეცა მე 
შენ თანა ვარ. </p>
<p>19. უკუეთუ მოსწყუედ ცოდვილთა, ღმერთო, კაცნი მოსისხლენი განმეშორენით ჩემგან.
</p>
<p>20. რამეთუ მჴდომ ხართ გულის-ზრახვითა თქუენითა; დაიპყრნენ ამავოებითა ქალაქნი 
შენნი. </p>
<p>21. ანუ არა მოძალენი შენნი, უფალო, მოვიძულენა და მტერთა შენთა ზედა განვკაფდი?
</p>
<p>22. სიძულილითა სრულითა მოვიძულენ, და იგინი მტერად შემექმნეს მე. </p>
<p>23. განმცადე მე, ღმერთო, და ცან გული ჩემი; განმიკითხე მე და გულისჴმა-ყვენ 
ალაგნი ჩემნი. </p>
<p>24. და იხილე, არს თუ გზაჲ უსჯულოებისა ჩემ თანა, და მიძღოდე მე გზასა მას 
საუკუნესა. </p>
<h2>139</h2>
<p><b>1. დასასრულსა, ფსალმუნი დავითისი. </b></p>
<p>2. განმარინე მე, უფალო, კაცისაგან უკეთურისა და კაცისა ცრუჲსაგან მიჴსენ მე,
</p>
<p>3. რომელთა ზრახეს უსჯულოებაჲ გულსა შინა მათსა, ყოველსა დღესა განაწყობენ 
ბრძოლათა; </p>
<p>4. აღილესეს ენაჲ მათი, ვითარცა გუელისა, და გესლი ასპიტთა ბაგეთა მათთა. </p>
<p>5. მიცევ მე, უფალო, ჴელისაგან ცოდვილისა და კაცთა უსამართლოთაგან მიჴსენ მე, 
რომელთა ზრახეს დაბრკოლებაჲ სლვათა ჩემთა; </p>
<p>6. დამირწყეს მე ამპარტავანთა მახე და საბლითა განართხეს მახე ფერჴთა ჩემთათჳს 
და გარემოს ალაგთა საცთური დამიგეს მე. </p>
<p>7. ვარქუ უფალსა: ღმერთი ჩემი ხარი შენ, ისმინე, უფალო, ჴმაჲ ლოცვისა ჩემისა.
</p>
<p>8. უფალო, უფალო, ძალო ცხორებისა ჩემისაო, მფარველ ეყავ თავსა ჩემსა დღესა 
ბრძოლისასა. </p>
<p>9. ნუ მიმცემ მე, უფალო, გულისთქმისა ჩემისაგან ცოდვილსა; განიზრახეს ჩემთჳს, ნუ 
დამაგდებ მე, ნუუკუე ამაღლდენ. </p>
<p>10. თავმან შესაკრებელისა მათისამან და შრომამან ბაგეთა მათთამან დაფარნეს 
იგინი. </p>
<p>11. დაეცემოდიან მათ ზედა ნაკუერცხალნი ცეცხლისანი, დაამჴუნე იგინი გლახაკობითა, 
და ვერ დაუთმონ. </p>
<p>12. კაცსა ენოვანსა არა წარემართოს ქუვყანასა ზედა, კაცი ცრუჲ ძჳრმან მოინადიროს 
განსახრწნელად. </p>
<p>13. უწყი, რამეთუ ყოს უფალმან სასჯელი გლახაკთა და სამართალი დავრდომილთა. </p>
<p>14. ხოლო მართალთა აუვარონ სახელსა შენსა, და წრფელთა დაიმკჳდრონ წინაშე პირსა 
შენსა. დიდება </p>
<h2>140<br>
დასასრულსა, ფსალმუნი დავითისი<br>
</h2>
<p>1. უფალო, ღაღად-ვყავ შენდამი; ისმინე ჩემი, მომხედენ ჴმასა ლოცვისა ჩემისასა, 
ღაღადებასა ჩემსა შენდამი. </p>
<p>2. წარემართენ ლოცვა ჩემი, ვითარცა საკუმეველი, შენ წინაშე, აღპყრობაჲ ჴელთა 
ჩემთა მსხურეპლ სამწუხროდ. </p>
<p>3. დასდევ, უფალო, საცო პირსა ჩემსა და კარი - ძნელი ბაგეთა ჩემთა. </p>
<p>4. ნუ მისდრეკ გულსა ჩემსა სიტყუათა მიმართ უკეთურებისათა მიზეზებად მიზეზთა 
ცოდვისათა კაცთა თანა, რომელნი იქმან უსჯულოებასა, და ნუმცა ზიარ ვარ მე რჩეულთა 
მათთა თანა. </p>
<p>5. მსწავლოს მე მართალმან წყალობითა და მამხილოს მე; ზეთი ცოდვილისა ნუ 
განაპოხებნ თავსა ჩემსა და მერმე ნუცაღა ლოცვა ჩუენი ნებასა მათსა. </p>
<p>6. დაინთქნეს მახლობელად კლდისა მსაჯულნი მათნი, ისმინენ სიტყუანი ჩემნი, რამეთუ 
ტკბილ არიან; </p>
<p>7. ვითარცა სისქე მიწისა განიპო ქუეყანასა ზედა, განიბნინეს ძუალნი მათნი 
ჯოჯოხეთს შინა. </p>
<p>8. რამეთუ შენდამი, უფალო, უფალო, თუალნი ჩემნი; შენდამი ვესავ, ნუ მიიღებ სულსა 
ჩემსა. </p>
<p>9. მიცევ მე მახისაგან, რომელ დამირწყეს მე და საცთურისაგან, რომელნი იქმან 
უსჯულოებასა. </p>
<p>10. შეითხინენ სათხეველთა მათთა ცოდვილნი; მხოლო ვარი მე, ვიდრემდის 
თანაწარვჰჴდე? </p>
<h2>141</h2>
<p><b>1. სიბრძნით დავითის ლოცვაჲ, ოდეს იყო ქუაბსა შინა. </b></p>
<p>2. ჴმითა ჩემითა უფლისა მიმართ ღაღად-ვყავ, ჴმითა ჩემითა უფლისა მიმართ ვილოცე.
</p>
<p>3. განვჰფინო მის წინაშე ვედრებაჲ ჩემი და ჭირი ჩემი წინაშე მისსა მიუთხრა. </p>
<p>4. მო-რა-აკლდებოდა ჩემგან სული ჩემი, და შენ უწყნი ალაგნი ჩემნი; გზასა ამას, 
რომელსაცა ვიდოდე, დამირწყეს მე მახე. </p>
<p>5. ვხედევდ მარჯულ ჩემსა, განვიცდიდ და არა ვინ იყო მცნობელ ჩემდა; წარწყმდა 
სივლტოლა ჩემგან, და არა ვინ არს გამომეძიებელ სულისა ჩემისა. </p>
<p>6. ღაღად-ვყავ შენდამი, უფალო, და ვთქუ: შენ ხარ სასო ჩემი, და ნაწილი ჩემი 
ქუეყანასა მას ცხოველთასა. </p>
<p>7. მოხედენ ვედრებასა ჩემსა, რამეთუ დავმდაბლდი ფრიად: მიჴსენ მე მდევართა 
ჩემთაგან, რამეთუ განძლიერდეს ჩემსა უფროს. </p>
<p>8. გამოიყვანე საპყრობილით სული ჩემი, რათა აუარო სახელსა შენსა. მე მელიან 
მართალნი, ვიდრემდის მომაგო მე. </p>
<h2>142<br>
ფსალმუნი დავითისი, რაჟამს სდევნიდა აბესალომ, ძე თჳსი<br>
</h2>
<p>1. უფალო, შეისმინე ლოცვისა ჩემისა, ყურად-იღე ვედრებაჲ ჩემი ჭეშმარიტებითა 
შენითა, შეისმინე ჩემი სიმართლითა შენითა; </p>
<p>2. და ნუ შეხუალ სასჯელსა მონისა შენისა თანა, რამეთუ არა განმართლდეს შენ 
წინაშე ყოველი ცხოველი. </p>
<p>3. რამეთუ დევნა მტერმამ სული ჩემი და დაამდაბლა ქუეყანად ცხორებაჲ ჩემი, დამსვა 
მე ბნელსა შინა, ვითარცა მკუდარი საუკუნოჲ. </p>
<p>4. და მოეწყინა ჩემ თანა სულსა ჩემსა, და ჩემ შორის შემიძრწუნდა გული ჩემი. </p>
<p>5. მოვიჴსენე დღეთა პირველთა და ვიწურთიდ ყოველთა მიმართ საქმეთა შენთა და 
ქმნულსა ჴელთა შენთასა ვზრახევდ. განვიპყრენ შენდამი ჴელნი ჩემნი, </p>
<p>6. და სული ჩემი ვითარცა ქუეყანა ურწყული შენდამი. </p>
<p>7. მსთუად შეისმინე ჩემი, უფალო, რამეთუ მოაკლდა სულსა ჩემსა; ნუ გარემიიქცევ 
პირსა შენსა ჩემგან, და ვემსგავსო მათ, რომელნი შთავლენან მღჳმესა. </p>
<p>8. მასმინე მე განთიად წყალობაჲ შენი, რამეთუ მე შენ გესავ; მაუწყე მე, უფალო, 
გზაჲ, რომელსაცა ვიდოდი, რამეთუ შენდამი აღვიღე სული ჩემი. </p>
<p>9. მიჴსენ მე მტერთა ჩემთაგან, რამეთუ შენ შეგევედრე. </p>
<p>10. მასწავე მე, რათა ვყო ნებაჲ შენი, რამეთუ შენ ხარ ღმერთი ჩემი; სული შენი 
სახიერი მიძღოდენ მე ქუეყანასა წრფელსა. </p>
<p>11. სახელისა შენისათჳს, უფალო, მაცხოვნე მე და სიმართლითა შენითა გამოიყვანო 
ჭირისაგან სული ჩემი. </p>
<p>12. და წყალობითა შენითა მოსრნე მტერნი ჩემნი და წარსწყმიდნე ყოველნი 
მაჭირვებელნი სულისა ჩემისანი, რამეთუ მე მონა შენი ვარ. დიდებაჲ </p>
<h2>143<br>
ფსალმუნი დავითისი, გოლიათისათჳს<br>
</h2>
<p>1. კურთხეულ არს უფალი ღმერთი ჩემი, რომელმან ასწავა ჴელთა ჩემთა ღუაწლი და 
თითთა ჩემთა - ბრძოლა. </p>
<p>2. წყალობაო ჩემო და შემწეო ჩემო, და მჴსნელო ჩემო; შესავედრებელი ჩემი, და მე 
ვესავ მას, რომელმან დაამორჩილა ერი მისი ჩემ ქუეშე. </p>
<p>3. უფალო, რა არს კაცი, რამეთუ ეცნობე მას, ანუ ძე კაცისა, რამეთუ შეჰრაცხე იგი?
</p>
<p>4. კაცი ამავოებასა მიემსგავსა, და დღენი მისნი, ვითარცა აჩრდილნი, წარვლენ. </p>
<p>5. უფალო, მოდრიკენ ცანი და გარდამოჴედ, შეახე მთათა და კუმოდიან. </p>
<p>6. გამოაბრწყინვენ ელვანი და განაბნინე იგინი, გამოავლინენ ისარნი შენნი და 
შეაძრწუნენ იგინი. </p>
<p>7. გამოავლინე ჴელი შენი მაღლით, მიჴსენ და განმარინე მე წყალთაგან მრავალთა, 
ჴელთაგან შვილთა უცხოთესლთასა, </p>
<p>8. რომელთა პირი იტყოდა ამაოებასა, და მარჯუენე მათი იყო მარჯუენე სიცრუისა. </p>
<p>9. ღმერთო, გალობითა ახლითა გაქებდე შენ, </p>
<p>10. რომელმან მისცა ცხორებაჲ მეფეთა, რომელმან იჴსნა, დავით, მონა თჳსი, 
მახჳლისაგან ბოროტისა. </p>
<p>11. მიჴსენ და განმარინე მე ჴელთაგან შვილთა უცხოთესლთასა, რომელთა პირი იტყოდა 
ამაოებასა, და მარჯუენე მათი იყო მარჯუენე სიცრუისა. </p>
<p>12. რომელთანი ძენი მათნი, ვითარცა ახალნერგნი, განმტკიცებულ არიან სიჭაბუკესა 
შინა მათსა, ასულნი მათნი განშუენებულ არიან და აღმკულ, ვითარცა მსგავსებაჲ 
ტაძრისა, </p>
<p>13. საუნჯენი მათნი სავსე არიან და გარდაეცემიან ურთიერთას, ცხოვარნი მათნი 
მრავლისმშობელ არიან, განმრავლებულ გამოსავალსა მათსა, </p>
<p>14. და ზროხანი მათნი ზრქელ არიან, არა არს დაცემა ზღუდისა, არცა განსავალ, არცა 
ღაღადებაჲ უბნებსა მათსა. </p>
<p>15. ჰნატრეს ერსა მას, რომლისა-ესე ესრეთ არს; ნეტარ არს ერისა მის, რომლისა არს 
უფალი ღმერთი მათი. </p>
<h2>144<br>
ქებისათჳს, ფსალმუნი დავითისი<br>
</h2>
<p>1. აღგამაღლო შენ, ღმერთო ჩემო, მეუფეო ჩემო, და ვაკურთხო სახელი შენი 
უკუნისამდე ღა უკუნითი უკუნისამდე. </p>
<p>2. ყოველსა დღესა გაკურთხო შენ და ვაქო სახელი შენი უკუნისამღე და უკუნითი 
უკუნისამდე. </p>
<p>3. დიდ არს უფალი და ქებულ ფრიად, და სიდიდისა მისისა არა არს დასასრულ. </p>
<p>4. ნათესავი და ნათესავი აქებდენ საქმეთა შენთა და ძალსა შენსა უთხრობდენ. </p>
<p>5. დიდად შუენიერებასა დიდებისა სიწმიდისა შენისასა იტყოდიან და საკჳრველებათა 
შენთა მიუთხრობდენ, </p>
<p>6. და ძალი საშინელებათა შენთა თქუან და სიმდიდრესა შენსა მიუთხრობდენ, </p>
<p>7. ჴსენებაჲ მრავალი სიტკბოებისა შენისა აღმოთქუან და სიმართლითა შენითა 
იხარებდენ. </p>
<p>8. შემწყნარებელ და მოწყალე არს უფალი, სულგრძელ და დიდად მოწყალე. </p>
<p>9. ტკბილ არს უფალი ყოველთა მიმართ, და წყალობანი მისნი ყოველთა ზედა საქმეთა 
მისთა. </p>
<p>10. აღგიარებედ შენ, უფალო, ყოველნი საქმენი შენნი, და წმიდანი შენნი 
გაკურთხევდედ შენ. </p>
<p>11. დიდებაჲ სუფევისა შენისა წართქუან და ძლიერებასა შენსა იტყოდიან </p>
<p>12. უწყებად ძეთა კაცთა ძლიერებაჲ შენი და დიდებაჲ დიდად შუენიერებისა სუფევისა 
შენისა. </p>
<p>13. სუფევა შენი სუფევა არს ყოველთა საუკუნეთა, და მეუფებაჲ შენი ყოველსა შორის 
თესლსა და თესლსა. სარწმუნო არს უფალი ყოველთა შინა სიტყუათა მისთა და წმიდა არს 
იგი ყოველთა შინა საქმეთა მისთა. </p>
<p>14. განამტკიცნის უფალმან ყოველნი დაცემადნი და აღმართნის ყოველნი დაცემულნი.
</p>
<p>15. თუალნი ყოველთანი შენდამი ესვენ, და შენ მოსცი საზრდელი მათი ჟამსა. </p>
<p>16. აღაღებ შენ ჴელსა შენსა და განაძღებ ყოველსა ცხოველსა ნებისაებრ. </p>
<p>17. მართალ არს უფალი ყოველთა შინა გზათა მისთა და წმიდა არს იგი ყოველთა შინა 
საქმეთა მისთა. </p>
<p>18. ახს უფალი ყოველთა, რომელნი ხადიან მას, ყოველთა, რომელნი ხადიან მას 
ჭეშმარიტებით. </p>
<p>19. ნებაჲ მოშიშთა მისთა ყოს და ვედრებისა მათისა შეისმინოს და აცხოვნნეს იგინი,
</p>
<p>20. დაიცვნეს უფალმან ყოველნი მოყუარენი მისნი და ყოველნი ცოდვილნი მოსრნეს. </p>
<p>21. ქებულებასა უფლისასა იტყოდის პირი ჩემი, და აკურთხევდინ ყოველი ჴორციელი 
სახელსა წმიდასა მისსა უკუნისამდე და უკუნითი უკუნისამდე. დიდებაჲ </p>
<h2>145<br>
ალელუაჲ ანგეასი და ზაქარიასი<br>
</h2>
<p>2. აქებს სული ჩემი უფალსა. ვაქებდე უფალსა ცხორებასა ჩემსა, უგალობდე ღმერთსა 
ჩემსა, ვიდრემდის ვიყო მე. </p>
<p>3. ნუ ესავთ მთავართა, ძეთა კაცთასა, რომელთა თანა არს არა ცხორებაჲ. </p>
<p>4. გამოვიდეს სული მისი და მიიქცის მუნვე მიწად მისდა; მას დღესა შინა 
წარწყმიდიან ყოველნი ზრახვანი მისნი. </p>
<p>5. ნეტარ არს, რომლისა ღმერთი იაკობისი შემწე არს მისა, და სასოება მისი არს 
უფლისა მიმართ ღმრთისა მისისა, </p>
<p>6. რომელმან ქმნნა ცანი და ქუეყანა, ზღუაჲ და ყოველი, რაჲ არს მას შინა, </p>
<p>7. რომელი იმარხავნ ჭეშმარიტებასა უკუნისამდე; ყვის სამართალი ვნებულთა და სცის 
საზრდელი მშიერთა. უფალმან განჰჴსნნის კრულნი, </p>
<p>8. უფალმან განაბრძვნის ბრმანი, უფალმან აღმართნის დაცემულნი, უფალსა უყუარან 
მართალნი; </p>
<p>9. უფალმან დაიცვნის მწირნი, ობოლი და ქურივი შეიწყნაროს, და ცოდვილთა 
წარწყმიდოს. </p>
<p>10. სუფევს უფალი უკუნისამდე, ღმერთი შენი, სიონ, თესლითი თესლამდე. </p>
<h2>146<br>
ალელუაჲ ანგეასი და ზაქარიასი<br>
</h2>
<p>1. აქებდით უფალსა, რამეთუ კეთილ არს გალობაჲ; ღმერთსა ჩუენსა ტკბილ ეყავნ მას 
ქებაჲ. </p>
<p>2. აღაშენოს იერუსალჱმი უფალმან და განბნეულნი ისრაჱლისანი შეკრიბნეს, </p>
<p>3. რომელმან განკურნოს შემუსრვილი გული და შეუხჳნნის წყლულებანი მათნი; </p>
<p>4. რომელმან აღრაცხის სიმრავლე ვარსკულავთა და ყოველთავე მათ სახელით უწესნ. </p>
<p>5. დიდ არს უფალი ჩუენი, დიდ არს ძალი მისი და გულისჴმისა მისისა არა არს რიცხჳ.
</p>
<p>6. შეიწყნარნის მშჳდნი უფალმან, ხოლო დაამდაბლნის ცოდვილნი მიწადმდე. </p>
<p>7. აკურთხევდით უფალსა აღსარებითა და უგალობდით ღმერთსა ჩუენსა ებნითა, </p>
<p>8. რომელმან შემოსნის ცანი ღრუბლითა და განუმზადის წჳმაჲ ქუეყანასა, რომელმან 
აღმოაცენის თივა მთათა და მწუანე სამსახურებელად კაცთა; </p>
<p>9. რომელმან მოსცის საზრდელი პირუტყუთა და მართუეთა ყორნისათა, რომელნი ხადიან 
მას. </p>
<p>10. არა თუ ძლიერებაჲ ცხენისა უნდა, არცა სხჳლბარკალნი მამაკაცისანი სთნდეს, </p>
<p>11. არამედ სთნდეს უფალსა მოშიშნი მისნი და რომელნი ესვენ წყალობათა მისთა. </p>
<h2>147<br>
ალელუაჲ ანგეასი და ზაქარიასი<br>
</h2>
<p>12. აქებდ, იერუსალჱმ, უფალსა, უგალობდ ღმერთსა შენსა, სიონ, </p>
<p>13. რამეთუ განაძლიერნა მოქლონნი ბჭეთა შენთანი და აკურთხნა შვილნი შენნი შენ 
თანა, </p>
<p>14. რომელმან დასხნა საზღვარნი შენნი მშჳდობით და სიპოხითა იფქლისათა განგაძღო 
შენ, </p>
<p>15. რომელმან მოავლინის სიტყუაჲ მისი ქუეყანად, და სწრაფით რბინ ბრძანებაჲ მისი;
</p>
<p>16. დადვის თოვლი, ვითარცა მატყლი, და ნისლი, ვითარცა ნაცარი მიჰფინის; </p>
<p>17. რომელმან დასხნა მყინვარნი მისნი ნებეულად; წინაშე ყინელსა მისსა ვინმე 
დაუდგეს? </p>
<p>18. მიავლინის სიტყუაჲ მისი და დაადვნის იგი; ქროდის სული მისი და დიოდიან 
წყალნი; </p>
<p>19. რომელი უთხრობს სიტყუათა მისთა იაკობსა, სიმართლეთა და განკითხვათა მისთა - 
ისრაჱლსა. </p>
<p>20. არა უყო ესრეთ ყოველსა ნათესავსა და სამართალნი მისნი არა გამოუცხადნა მათ. 
დიდებაჲ </p>
<h2>148<br>
ალელუაჲ ანგეასი და ზაქარიასი<br>
</h2>
<p>1. აქებდით უფალსა ცათაგან, აქებდით მას მაღალთა შინა. </p>
<p>2. აქებდით მას ყოველნი ანგელოზნი მისნი, აქებდით მას ყოველნი ძალნი მისნი; </p>
<p>3. აქებდით მას მზე და მთოვარე, აქებდით მას ყოველნი ვარსკულავნი და ნათელნი;
</p>
<p>4. აქებდით მას ცანი ცათანი და წყალნი ზესკნელს ცათანი, </p>
<p>5. აქებდით სახელსა უფლისასა, რამეთუ მან თქუა, და იქმნეს, თავადმან ბრძანა, და 
დაებადნეს </p>
<p>6. და დაადგინნა იგინი უკუნისამდე და უკუნითი უკუნისამდე; ბრძანებაჲ დადვა, 
რომელი არა წარჴდეს. </p>
<p>7. აქებდით უფალსა ქუეყანით ვეშაპნი და ყოველნი უფსკრულნი; </p>
<p>8. ცეცხლი, სეტყუაჲ, თოვლი, მყინვარი, სული ნიავქარისა, რომელნი ჰყოფენ სიტყუასა 
მისსა; </p>
<p>9. მთანი და ყოველნი ბორცუნი, ხენი ნაყოფიერნი და ყოველნი ნაძუნი; </p>
<p>10. მჴეცნი და ყოველნი პირუტყუნი, ქუეწარმავალნი და მფრინველნი ფრთოვანნი; </p>
<p>11. მეფენი ქუეყანისანი და ყოველნი ერნი, მთავარნი და ყოველნი მსაჯულნი 
ქუეყანისანი; </p>
<p>12. ჭაბუკნი და ქალწულნი, მოხუცებულნი ყრმათა თანა; იქებდით სახელსა უფლისასა,
</p>
<p>13. რამეთუ ამაღლდა სახელი მისი მხოლოსა; </p>
<p>14. და აღსარებაჲ მისი ზეცასა და ქუეყანასა. და აღიმაღლოს რქაჲ ერისა თჳსისა 
გალობად ყოველთა წმიდათა მისთა, ძეთა ისრაჱლისათა, ერი, რომელ მახლობელ არს მისა.
</p>
<h2>149</h2>
<p><b>1. ალელუაჲ </b></p>
<p>2. უგალობდით უფალსა გალობითა ახლითა, ქებაჲ მისი ეკლესიასა შინა წმიდათასა. 
იხარებდინ ისრაჱლ შემოქმედისა მიმართ თჳსისა, და ძენი სიონისანი უგალობდენ მეუფესა 
მათსა. </p>
<p>3. აქებდენ სახელსა მისსა განწყობითა, ბობღნითა და საფსალმუნითა უგალობდენ მას,
</p>
<p>4. რამეთუ სთნდა უფალსა ერი თჳსი და აღამაღლნეს მშჳდნი ცხორებითა. </p>
<p>5. იქადიან წმიდანი დიდებითა, და იხარებდენ სარეცელსა ზედა მათსა. </p>
<p>6. ამაღლებაჲ ღმრთისაჲ პირსა შინა მათსა; </p>
<p>7. და მახჳლნი ორპირნი ჴელთა შინა მათთა ყოფად შურის-გებაჲ წარმართთა შორის, და 
მხილებად ყოვლისა ერისა, </p>
<p>8. შეკრვად მეფენი მათნი ბორკილითა და დიდებულნი მათნი - ჴელბორკილითა 
რკინისათა; </p>
<p>9. ყოფად მათ შორის სასჯელი და წერილი; დიდებაჲ ესე არს ყოველთა წმიდათა მისთა.
</p>
<h2>150</h2>
<p><b>1. ალელუაჲ. აქებდით ღმერთსა წმიდათა შორის მისთა, აქებდით მას სამყაროთა 
ძალისა მისისათა; </b></p>
<p>2. აქებდით მას ძლიერებითა მისითა, აქებდით მას მრავლითა სიმდიდრითა მისითა; </p>
<p>3. აქებდით მას ჴმითა ნესტჳსათა, აქებდით მას ფსალმუნითა და ებნითა; </p>
<p>4. აქებდით მას ბობღნითა და მწყობრითა, აქებდით მას ძნობითა და ორღანოთა; </p>
<p>5. აქებდით მას წინწილითა კეთილჴმითა, აქებდით მას წინწილითა ღაღადებისათა; </p>
<p>6. ყოველი სული აქებდით უფალსა. დიდებაჲ.</p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>