<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - ფსალმუნნი დავითისა (116-130)</title>
<link rel="shortcut icon" href="../../favicon.ico" />

<META http-equiv=Content-Language content=ka>
<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>დავით წინასწარმეტყველისა მიერ ქებაჲ </h1>
<h2>116<br>
ალელუაჲ<br>
</h2>
<p>1. უგალობდით უფალსა ყოველი თესლები და აქებდით მას ყოველი ერი; </p>
<p>2. რამეთუ განძლიერდა ჩუენ ზედა წყალობაჲ მისი, და ჭეშმარიტება უფლისაჲ ჰგიეს 
უკუნისამდე. </p>
<h2>117<br>
ალელუაჲ<br>
</h2>
<p>1. აუარებდით უფალსა, რამეთუ კეთილ, რამეთუ უკუნისამდე არს წყალობაჲ მისი; </p>
<p>2. თქუნ სახლმან ისრაჱლისამან, რამეთუ კეთილ, რამეთუ უკუნისამდე არს წყალობაჲ 
მისი; </p>
<p>3. თქუნ სახლმან აჰრონისმან, რამეთუ კეთილ, რამეთუ უკუნისამდე არს წყალობაჲ 
მისი; </p>
<p>4. თქუედ ყოველთა მოშიშთა უფლისათა, რამეთუ კეთილ, რამეთუ უკუნისამდე არს 
წყალობაჲ მისი. </p>
<p>5. ჭირსა ჩემსა ვხადე უფალსა, ისმინა ჩემი და გამომიყვანა მე ფართოდ. </p>
<p>6. უფალი არს მწე ჩემდა, არა შემეშინოს; რაჲ მიყოს მე კაცმან? </p>
<p>7. უფალი არს მწე ჩემდა, მე ვიხილნე მტერნი ჩემნი. </p>
<p>8. კეთილ არს მოსავ-ყოფა უფლისა მიმართ, ვიდრე მოსავ-ყოფა კაცისა მიმართ; </p>
<p>9. კეთილ არს სასოებაჲ უფლისა მიმართ, ვიდრე სასოებაჲ მთავართა მიმართ. </p>
<p>10. ყოველი თესლები გარემომადგა მე, და სახელითა უფლისათა ვერეოდი მათ. </p>
<p>11. გარემომადგეს მე და მომიცვეს მე, და სახელითა უფლისაჲთა ვერეოდე მათ; </p>
<p>12. მომადგეს მე, ვითარცა ფუტკარნი გოლსა, და აღეტყინნეს, ვითარცა ცეცხლი ეკალთა 
შორის, და სახელითა უფლისაჲთა ვერეოდე მათ; </p>
<p>13. მივდერკ ჭენებით დაცემად, და უფალმან ჴელი აღმიპყრა მე. </p>
<p>14. ძალი ჩემი და გალობაჲ ჩემი უფალი და მეყო მე იგი მაცხოვარ. </p>
<p>15. ჴმაჲ სიხარულისა და ცხორებისა საყოფელსა მართალთასა: მარჯუენემან უფლისამან 
ქმნა ძალი, </p>
<p>16. მარჯუენემან უფლისამან აღმამაღლა მე, მარჯუენემან უფლისამან ქმნა ძალი. </p>
<p>17. არა მოვკუდე, არამედ ვცხოვნდე და განვთქუნე მე საქმენი უფლისანი. </p>
<p>18. სწავლით განმსწავლა მე უფალმან და სიკუდილსა არა მიმცა მე. </p>
<p>19. განმიხუენით მე ბჭენი სიმართლისანი, შევიდე მათ შინა და აუვარო უფალსა. </p>
<p>20. ესე არს ბჭე უფლისაჲ, და მართალნი შევლენ ამას შინა. </p>
<p>21. აღგიარო შენ, რამეთუ ისმინე ჩემი და იქმენ ჩემდა მაცხოვარ. </p>
<p>22. ლოდი, რომელ შეურაცხ-ყვეს მაშენებელთა, ესე იქმნა თავ კიდეთა; </p>
<p>23. უფლისა მიერ იყო ესე, და არს საკჳრველ წინაშე თუალთა ჩუენთა. </p>
<p>24. ესე არს დღე უფლისაჲ, რომელ ქმნა უფალმან; ვიხარებდეთ და ვიშუებდეთ ამას 
შინა. </p>
<p>25. ჵ, უფალო, მაცხოვნე მე, ჵ, უფალო, წარმიმართე მე. </p>
<p>26. კურთხეულ არს მომავალი სახელითა უფლისაჲთა; გაკურთხენით თქუენ სახლითა 
უფლისაჲთა. </p>
<p>27. ღმერთი უფალი და გამოგჳჩნდა ჩუენ; განმზადეთ დღესასწაული ჟამსა ყუავილთასა 
ვიდრე რქათამდე საკურთხეველისათა. </p>
<p>28. ღმერთი ჩემი ხარი შენ, და აღგიარო შენ; ღმერთი ჩემი ხარი შენ, და აღგამაღლო 
შენ; აღგიარო შენ, რამეთუ ისმინე ჩემი და იქმენ ჩემდა მაცხოვარ. </p>
<p>29. აუარებდით უფალსა, რამეთუ კეთილ, რამეთუ უკუნისამდე არს წყალობაჲ მისი. 
დიდებაჲ </p>
<h2>118<br>
ალელუაჲ<br>
</h2>
<p>1. ნეტარ არიან უბიწონი გზასა, რომელნი ვლენან შჯულსა უფლისასა. </p>
<p>2. ნეტარ არიან, რომელნი გამოიკულევენ წამებათა მისთა, ყოვლითა გულითა 
გამოიძინენ იგი. </p>
<p>3. რამეთუ არა მოქმედნი უსჯულოებისანი გზათა მისთა ვიდოდეს. </p>
<p>4. შენ ამცენ მცნებათა შენთა დამარხვად ფრიად. </p>
<p>5. წარ-თუ-მცა-მართებულ იყვნეს გზანი ჩემნი დაცვად სიმართლეთა შენთა, </p>
<p>6. მაშინ არა მრცხუენოდის, რაჟამს ვხედვიდე მე ყოველთა მიმართ მცნებათა შენთა,
</p>
<p>7. აღგიარო შენ სიწრფოებითა გულისათა, რაჟამს ვისწავლნე მე განკითხვანი 
სიმართლისა შენისანი. </p>
<p>8. სიმართლენი შენნი ვიმარხნე; ნუ დამაგდებ მე ვიდრე ფრიად.</p>
<p>9. რაჲთამე წარიმართოს ჭაბუკმან გზა თჳსი? არამედ იმარხნეს თუ სიტყუანი შენნი.
</p>
<p>10. ყოვლითა გულითა ჩემითა გამოგიძიე შენ; ნუ განმაშორებ მე მცნებათაგან შენთა.
</p>
<p>11. გულსა შინა ჩემსა დავიფარენ სიტყუანი შენნი, რათა არა შეგცოდო შენ. </p>
<p>12. კურთხეულ ხარ შენ, უფალო, მასწავენ მე სიმართლენი შენნი. </p>
<p>13. ბაგითა ჩემითა მიუთხრენ ყოველნი სამართალნი პირისა შენისანი. </p>
<p>14. გზასა წამებათა შენთასა განვსცხრებოდე, ვითარცა ყოვლითა სიმდიდრითა. </p>
<p>15. მცნებათა შენთა გულსა ვეტყოდი და განვიცადნე მე გზანი შენნი. </p>
<p>16. სიმართლეთა შენთასა ვიწურთიდე და არა დავივიწყოდი მე სიტყუაჲ შენი. </p>
<p>17. მომაგე მონასა შენსა, ვცხონდე და დავიმარხნე სიტყუანი შენნი. </p>
<p>18. განანათლენ თუალნი ჩემნი, და განვიცადნე საკჳრველებანი შჯულისა შენისანი.
</p>
<p>19. მწირ ვარი მე ქუეყანასა ზედა, ნუ დაჰფარავ ჩემგან მცნებათა შენთა. </p>
<p>20. სურვიელ იქმნა სული ჩემი გულისთქმად სამართალთა შენთა ყოველსა ჟამსა. </p>
<p>21. შეჰრისხენ შენ ამპარტავანთა; წყეულ არიან, რომელთა გარდააქციეს მცნებათაგან 
შენთა. </p>
<p>22. მოსპე ჩემგან ყუედრებაჲ და შეურაცხებაჲ, რამეთუ წამებანი შენნი გამოვიძიენ.
</p>
<p>23. და რამეთუ დასხდენ მთავარნი, ჩემთჳს ძჳრსა იტყოდეს, ხოლო მონა შენი ზრახვიდა 
სიმართლეთა შენთა. </p>
<p>24. და რამეთუ წამებანი შენნი წურთა არიან ჩემდა და ზრახვა ჩემდა არიან 
სიმართლენი შენნი. </p>
<p>25. მიეახლა სული ჩემი მიწასა; მაცხოვნე მე სიტყჳსაებრ შენისა. </p>
<p>26. გზანი ჩემნი გითხრენ შენ, და ისმინე ჩემი; მასწავენ მე სიმართლენი შენნი.
</p>
<p>27. გზა სიმართლეთა შენთა გულისჴმა-მიყავ მე, და ვიტყოდი მე საკჳრველებათა 
შენთა. </p>
<p>28. მიერულა სულსა ჩემსა მოწყინებითა; დამამტკიცე მე სიტყჳთა შენითა. </p>
<p>29. გზა სიცრუჲსა განმაშორე ჩემგან და სჯულითა შენითა შემიწყალე მე. </p>
<p>30. გზა ჭეშმარიტებისა სათნო-ვიყავ და სიმართლენი შენნი მე არა დავივიწყენ. </p>
<p>31. შევეყავ წამებათა შენთა; უფალო, ნუ მარცხუენ მე. </p>
<p>32. გზასა მცნებათა შენთასა ვრბიოდე, რაჟამს განავრცე გული ჩემი. </p>
<p>33. შჯულიერ-მყავ მე, უფალო, გზასა სამართალთა შენთასა, და გამოვიძიო იგი 
მარადის. </p>
<p>34. გულისჴმა-მიყავ მე და გამოვიძიო შჯული შენი და დავიმარხო იგი ყოვლითა გულითა 
ჩემითა. </p>
<p>35. მიძღოდე მე ალაგსა მცნებათა შენთასა, რამეთუ იგი მთნდა მე. </p>
<p>36. მოდრიკე გული ჩემი წამებათა შენთა და ნუ ანგაჰრებასა. </p>
<p>37. მოაქციენ თუალნი ჩემნი, რათა არა იხილონ ამავოებაჲ, და გზათა შენთა მაცხოვნე 
მე. </p>
<p>38. დაამტკიცე მონისა შენისა თანა სიტყუაჲ შენი, რათა მეშინოდის მე შენგან. </p>
<p>39. მოსპე ჩემგან ყუედრებაჲ იგი, რომელსაცა ვეჭუ მე, რამეთუ სამართალნი შენნი 
ტკბილ არიან. </p>
<p>40. ესერა, გულმან მითქუა მცნებათა შენთა; სიმართლითა შენითა მაცხოვნე მე. </p>
<p>41. და მოვედინ ჩემ ზედა წყალობაჲ შენი, უფალო, და მაცხოვარებაჲ შენი სიტყჳსაებრ 
შენისა. </p>
<p>42. და მიუგო მაყუედრებელთა ჩემთა სიტყუაჲ, რამეთუ მე სიტყუასა შენსა ვესავ. </p>
<p>43. და ნუ განაშორებ პირსა ჩემსა სიტყუასა ჭეშმარიტებისასა სრულიად, რამეთუ მე 
სამართალთა შენთა ვესავ. </p>
<p>44. და დავიცვა შჯული შენი მარადის, უკუნისამდე და უკუნითი უკუნისამდე. </p>
<p>45. და ვიდოდე მე ფართოსა, რამეთუ მცნებანი შენნი გამოვიძიენ. </p>
<p>46. და ვიტყოდე მე წამებათა შენთა წინაშე მეფეთასა და არა მრცხუენოდა. </p>
<p>47. და ვიწურთიდ მცნებათა შენთა, რომელნიცა შევიყვარენ ფრიად. </p>
<p>48. და აღვიპყრენ ჴელნი ჩემნი მცნებათა შენთა მიმართ, რომელნიცა შევიყუარენ და 
ვზრახეედ სიმართლეთა შენთა. </p>
<p>49. მომაჴსენე სიტყუაჲ შენი მონასა შენსა, რომლისა მოსავ-მყავ მე. </p>
<p>50. ამან ნუგეშინის-მცა მე სიმდაბლესა შინა ჩემსა, რამეთუ სიტყუამან შენმან 
მაცხოვნა მე. </p>
<p>51. ამპარტავანნი უსჯულოებდეს ფრიად, ხოლო მე შჯულისა შენისაგან გარდავაქციე.
</p>
<p>52. მოვიჴსენენ სამართალნი შენნი საუკუნითგან, უფალო, და ნუგეშინის-მეცა მე. </p>
<p>53. ურვამან შემიპყრა მე ცოდვილთამან, რომელთა დაუტევეს შჯული შენი. </p>
<p>54. საგალობელ იყვნეს ჩემდა სამართალნი შენნი ადგილსა მას მწირობისა ჩემისასა.
</p>
<p>55. მოვიჴსენე ღამე სახელი შენი, უფალო, და დავიცევ შჯული შენი. </p>
<p>56. ესე მეყო მე, რამეთუ სამართალნი შენნი გამოვიძიენ მე. </p>
<p>57. ნაწილი ჩემი ხარი შენ, უფალო, ვთქუ, რათა ვიმარხო შჯული შენი. </p>
<p>58. ვლოცევდ პირსა შენსა ყოვლითა გულითა ჩემითა, შემიწყალე მე სიტყჳსაებრ 
შენისა. </p>
<p>59. განვიზრახევდ გზათა შენთა და მოვაქციენ ფერჴნი ჩემნი წამებათა შენთა. </p>
<p>60. განვემზადე და არა შევძრწუნდი, რამეთუ ვიმარხენ მე მცნებანი შენნი. </p>
<p>61. საბელნი ცოდვილთანი მომეხჳნეს მე, და შჯული შენი მე არა დავივიწყე. </p>
<p>62. შუვაღამე აღვდეგი აღსაარებად შენდა განკითხვათათჳს სიმართლისა შენისათა. </p>
<p>63. შევეყავ მე ყოველთა მოშიშთა შენთა და რომელთა დაიცვნიან მცნებანი შენნი. </p>
<p>64. წყალობითა შენითა, უფალო, სავსე არს ქუეყანა; სიმართლენი შენნი მასწავენ მე.
</p>
<p>65. სიტკბოებანი ჰყავ მონისა შენისა თანა, უფალო, სიტყჳსაებრ შენისა. </p>
<p>66. სიტკბოებაჲ და სწავლულებაჲ და მეცნიერებაჲ მასწავე მე, რამეთუ მცნებანი 
შენნი მრწმენნეს მე. </p>
<p>67. პირველ დამდაბლებად ჩემდადმდე მე ვცოდე, ამისთჳს სიტყუაჲ შენი ვიმარხე. </p>
<p>68. ტკბილ ხარ შენ, უფალო, და სიტკბოებითა შენითა მასწავენ მე სიმართლენი შენნი.
</p>
<p>69. გამრავლდა ჩემ ზედა სიცრუე ამპარტავანთა, ხოლო მე ყოვლითა გულითა ჩემითა 
გამოვიძინე მცნებანი შენნი. </p>
<p>70. შეიყო, ვითარცა სძე, გული მათი, ხოლო მე შჯულსა შენსა ვიტყოდე. </p>
<p>71. კეთილ არს ჩემდა, რამეთუ დამამდაბლე, რათა ვისწავლნე მე სიმართლენი შენნი.
</p>
<p>72. კეთილ არს ჩემდა შჯული პირისა შენისა უფროს ათასეულისა ოქროსა და ვეცხლისა. 
დიდებაჲ</p>
<p>73. ჴელთა შენთა შემქმნეს მე და დამბადეს მე; გულისჴმა-მიყავ მე, და ვისწავლნე 
მე მცნებანი შენნი. </p>
<p>74. მოშიშნი შენნი მხედვიდენ მე და იხარებდენ, რამეთუ მე სიტყუათა შენთა ვესავ.
</p>
<p>75. გულისჴმა-ვყავ, უფალო, რამეთუ სიმართლით არიან განკითხვანი შენნი, და 
ჭეშმარიტაღ დამამდაბლე მე. </p>
<p>76. იყავნ წყალობაჲ შენი ნუგეშინის-მცემელ ჩემდა სიტყჳსაებრ შენისა, მონისა 
შენისა. </p>
<p>77. მოვიდენ ჩემ ზედა მოწყალებანი შენნი, და ვცხონდე, რამეთუ შჯული შენი არს 
ზრახვა ჩემდა. </p>
<p>78. ჰრცხუენოდენ ამპარტავანთა, რამეთუ სიცრუჲთ უსჯულოებდეს ჩემდა მომართ, ხოლო 
მე გულსა ვეტყოდი მცნებათა შენთა. </p>
<p>79. მომაქციედ მე მოშიშთა შენთა და რომელთა იცნიან წამებანი შენნი. </p>
<p>80. იყავ გული ჩემი უბიწო სამართალთა შინა შენთა, რათა არა მრცხუენეს მე. </p>
<p>81. მოაკლდების მაცხოვარებისა შენისა მიმართ სულსა ჩემსა, რამეთუ მე სიტყუათა 
შენთა ვესავ. </p>
<p>82. მოაკლდეს თუალნი ჩემნი სიტყუათა მიმართ შენთა, მეტყჳედ რაჲ: ოდესმე 
ნუგეშინის-მცე მე? </p>
<p>83. რამეთუ ვიქმენი, ვითარცა თხიერი ნეფხუასა, ხოლო სიმართლენი შენნი მე არა 
დავივიწყენ. </p>
<p>84. რაოდენმე არიან დღენი მონისა შენისანი? ანუ ოდესმე ჰყო სასჯელი ჩემი 
მდევართა ჩემთაგან? </p>
<p>85. მითხრეს მე უსჯულოთა ზრახვა, არამედ არა იყო, ვითარ შჯული შენი, უფალო. </p>
<p>86. ყოველნი მცნებანი შენნი ჭეშმარიტებით არიან; უსამართლოდ მდევნიდეს მე, 
შემეწიე მე. </p>
<p>87. წუთღა წარმწყმედდეს მე ქუეყანასა ზედა, ხოლო მე არა დაუტევენ მცნებანი 
შენნი. </p>
<p>88. წყალობითა შენითა მაცხოვნე მე, და დავიმარხნე წამებანი პირისა შენისანი. </p>
<p>89. უკუნისამდე, უფალო, სიტყუაჲ შენი დაადგრების ცათა შინა. </p>
<p>90. და ნათესავითი ნათესავადმდე ჭეშმარიტებაჲ შენი; დააფუძნე ქუეყანა და ჰგიეს.
</p>
<p>91. ბრძანებასა შენსა ელის დღე, რამეთუ ყოვლითურთ გმონებს შენ. </p>
<p>92. არა თუმცა შჯული შენი ზრახვა იყო ჩემდა, მაშინვე სამემცა წარვწყმდი 
სიმდაბლესა შინა ჩემსა. </p>
<p>93. უკუნისამდე არა დავივიწყენ მე სიმართლენი შენნი, რამეთუ ამას შინა მაცხოვნე 
მე. </p>
<p>94. შენი ვარ, მაცხოვნე მე, რამეთუ სიმართლენი შენნი გამოვიძიენ მე. </p>
<p>95. მელოდეს მე ცოდვილნი წარწყმედად, რამეთუ წამებანი შენნი გულისჴმა-ვყვენ. </p>
<p>96. ყოვლისა დასასრულისა ვიხილე ოხჭანი; ფართო არს მცნებაჲ შენი ფრიად. </p>
<p>97. რაბამად შევიყუარე შჯული შენი, უფალო, ყოველსა დღესა წურთა არს ჩემდა. </p>
<p>98. უფროს მტერთა ჩემთასა მეცნიერ-მყავ მე მცნებათა შენთა, რამეთუ უკუნისამდე 
ჩემნი არიან. </p>
<p>99. უფროს ყოველთა მასწავლელთა ჩემთასა გულისჴმა-ვყავ, რამეთუ წამებანი შენნი 
წურთა არიან ჩემდა. </p>
<p>100. უფროს მოხუცებულთასა გულისჴმა-ვყავ, რამეთუ წამებანი შენნი გამოვიძიენ მე.
</p>
<p>101. ყოვლისაგან გზისა უკეთურისა დავაყენენ ფერჴნი ჩემნი, რათა ვიმარხნე მე 
სიტყუანი შენნი. </p>
<p>102. სამართალთა შენთაგან არა გარდავაქციენ, რამეთუ შენ შჯულიერ-მყავ მე. </p>
<p>103. რაბამად ტკბილ არიან სასასა ჩემსა სიტყუანი შენნი, უფროს თაფლისა პირსა 
ჩემსა. </p>
<p>104. მცნებათა შენთაგან გულისჴმა-ვყავ; ამისთჳს მოვიძულე ყოველი გზა სიცრუჲსა.
</p>
<p>105. სანთელ არს ფერჴთა ჩემთა შჯული შენი და ნათელ-ალაგთა ჩემთა. </p>
<p>106. ვფუცე და დავამტკიცე, რათა დავიცუნე მე განკითხვანი სიმართლისა შენისანი.
</p>
<p>107. დავმდაბლდი ფრიად; უფალო, მაცხოვნე მე სიტყჳსაებრ შენისა. </p>
<p>108. ნებსითი პირისა ჩემისა სათნო-იყავ, უფალო, და სამართალნი შენნი მასწავენ 
მე. </p>
<p>109. სული ჩემი ჴელთა შენთა შინა არს მარადის, და შჯული შენი მე არა დავივიწყე.
</p>
<p>110. დამირწყეს მე ცოდვილთა მახე, და მცნებათა შენთაგან მე არა შევსცეთ. </p>
<p>111. დავიმკჳდრენ წამებანი შენნი უკუნისამდე, რამეთუ სიხარულ არიან გულისა 
ჩემისა. </p>
<p>112. მოვდრიკე გული ჩემი ყოფად სამართალთა შენთა უკუნისამდე მერმისა მისთჳს 
მოსაბებელისა.</p>
<p>113. უსჯულონი მოვიძულენ, ხოლო შჯული შენი შევიყუარე. </p>
<p>114. შემწე და ჴელისა ამპყრობელი ჩემი ხარი შენ, მე სიტყუათა შენთა ვესავ. </p>
<p>115. მისდერკით ჩემგან, უკეთურნო, და გამოვიძინე მცნებანი ღმრთისა ჩემისანი. </p>
<p>116. შემეწიე მე სიტყჳსაებრ შენისა და მაცხოვნე მე და ნუ მარცხუენ მე 
სასოებისაგან ჩემისა. </p>
<p>117. შემეწიე მე, და ვსცხონდე და ვიწურთიდე მე სიმართლეთა შენთა ყოველსა ჟამსა.
</p>
<p>118. შეურაცხ-ჰყვენ ყოველნი, რომელნი განგიდგეს სამართალთაგან შენთა, რამეთუ 
სიცრუვით იყვნეს ზრახვანი მათნი. </p>
<p>119. გარდამავალად შევჰრაცხენ ყოველნი ცოდვილნი ქუეყანისანი, ამისთჳს შევიყუარენ 
წამებანი შენნი. </p>
<p>120. განმსჭუალენ შიშითა შენითა ჴორცნი ჩემნი, რამეთუ საშჯელთა შენთაგან 
შემეშინა. </p>
<p>121. ვყავ განკითხვა და სიმართლე; ნუ მიმცემ მე მავნებელთა ჩემთა. </p>
<p>122. შეიწყნარე მონა შენი კეთილსა შინა, და ნუ ცილსა შემწამებენ მე 
ამპარტავანნი. </p>
<p>123. მოაკლდა თუალთა ჩემთა მაცხოვარებისა მიმართ შენისა და სიტყუათა მათ 
სიმართლისა შენისათა. </p>
<p>124. ყავ მონისა შენისა თანა წყალობისაებრ შენისა და სიმართლენი შენნი მასწავენ 
მე. </p>
<p>125. მონა შენი ვარ; მეცნიერ-მყავ მე, და გულისჴმა-ვყვნე წამებანი შენნი. </p>
<p>126. ჟამი არს მსახურებად უფლისა, რამეთუ განაქარვეს შჯული შენი. ამისთჳს 
შევიყუარენ მცნებანი შენნი უფროს ოქროსა და ანთრაკისა; </p>
<p>128. ამისთჳს ყოველთა მიმართ მცნებათა შენთა წარვჰმართე და ყოველი გზაჲ სიცრუჲსა 
მოვიძულე.</p>
<p>129. საკჳრველ არიან წამებანი შენნი, ამისთჳს გამოიძინა ესენი სულმან ჩემმან.
</p>
<p>130. განცხადებაჲ სიტყუათა მათ შენთა განანათლებს და გონიერ-ჰყოფს ჩჩჳლთა; </p>
<p>131. პირი ჩემი აღვაღე და მოვიღე სული, რამეთუ მცნებათა შენთა მსუროდა. დიდება
</p>
<p>132. მოიხილე ჩემ ზედა და შემიწყალე მე სამართალთათჳს მოყუარეთა სახელისა 
შენისათა. </p>
<p>133. სლვანი ჩემნი წარმართენ სიტყუათაებრ შენთა, და ნუ მეუფლებინ ყოველი 
უსჯულოებაჲ. </p>
<p>134. მიჴსენ მე ცილისწამებისაგან კაცთასა, და დავიცუნე მცნებანი შენნი. </p>
<p>135. გამოაჩინე პირი შენი მონისა შენისა ზედა და მასწავენ მე სიმართლენი შენნი.
</p>
<p>136. ნაკადულნი წყალთანი გარდამოდიოდეს თუალთა ჩემთა, რამეთუ არა დავიცევ შჯული 
შენი.</p>
<p>137. მართალ ხარ შენ, უფალო, და წრფელ არიან განკითხვანი შენნი. </p>
<p>138. ამცენ სიმართლე წამებათა შენთა, და ჭეშმარიტ არს ფრიად. </p>
<p>139. განმკაფა მე შურმან შენმან, რამეთუ დაივიწყეს სიტყუაჲ შენი მტერთა ჩემთა.
</p>
<p>140. გამოჴურვებულ არს სიტყუაჲ შენი ფრიად, და მონამანცა შენმან შეიყუარა იგი.
</p>
<p>141. ყრმა ვარი მე და შეურაცხ, ხოლო სიმართლენი შენნი მე არა დავივიწყენ. </p>
<p>142. სიმართლე შენი სიმართლე არს უკუნისამდე და შჯული შენი _ ჭეშმარიტ. </p>
<p>143. ჭირთა და ღუაწლთა მპოეს მე, და მცნებანი შენნი ზრახვა იყვნეს ჩემდა. </p>
<p>144. სიმართლით არიან განკითხვანი შენნი უკუნისამდე, გულისჴმა-მიყავ და 
ვცხოვნდე. </p>
<p>145. ღაღად-ვყავ ყოვლითა გულითა ჩემითა; ისმინე ჩემი, უფალო, და სიმართლენი 
შენნი მოვიძინე. </p>
<p>146. ჴმა-ვყავ შენდამი, მიჴსენ მე, და დავიცუნე წამებანი შენნი. </p>
<p>147. აღვიმსთუე უჟამოსა და ჴმა-ვყავ, რამეთუ მე სიტყუათა შენთა ვესავ: </p>
<p>148. აღიმსთუეს თუალთა ჩემთა განთიად ზრახვად სიტყუათა მათ შენთა. </p>
<p>149. ჴმისა ჩემისა ისმინე, უფალო, წყალობითა შენითა და სამართლითა შენითა 
მაცხოვნე მე. </p>
<p>150. მიეახლნეს მდევარნი ჩემნი უსჯულოებასა, ხოლო შჯულსა შენსა განეშორნეს. </p>
<p>151. ახლოს ხარ შენ, უფალო, და ყოველნი გზანი შენნი ჭეშმარიტებით არიან. </p>
<p>152. დასაბამითგან ვცან წამებათაგან შენთა, რამეთუ უკუნისამდე დააფუძნენ შენ 
იგინი. </p>
<p>153. იხილე სიმდაბლე ჩემი და მიჴსენ მე, რამეთუ შჯული შენი მე არა დავივიწყე.
</p>
<p>154. საჯე შჯა ჩემი და მიჴსენ მე და სიტყჳთა შენითა მაცხოვნე მე. </p>
<p>155. შორს არს ცოდვილთაგან ცხორებაჲ, რამეთუ სამართალნი შენნი გამოიძინეს. </p>
<p>156. წყალობანი შენნი მრავალ არიან, უფალო; სამართლითა შენითა მაცხოვნე მე. </p>
<p>157. მრავალ არიან მდევარნი ჩემნი და მაჭირვებელნი ჩემნი, და წამებათა შენთაგან 
არა გარდავაქციე. </p>
<p>158. ვიხილენ უგულისჴმონი და დავდნებოდე, რამეთუ სიტყუანი შენნი არა დაიმარხნეს.
</p>
<p>159. იხილე, რამეთუ მცნებანი შენნი შევიყუარენ; უფალო, წყალობითა შენითა 
მაცხოვნე მე. </p>
<p>160. დასაბამი სიტყუათა მათ შენთა ჭეშმარიტებაჲ არს, და უკუნისამდე ყოველნი 
განკითხვანი სიმართლისა შენისანი. </p>
<p>161. მთავარნი მდევნიდეს მე ცუდად, და სიტყუათა შენთაგან შეეშინა გულსა ჩემსა,
</p>
<p>162. ვიხარებდე მე სიტყუათა შენთა ზედა, ვითარცა ვინ პოვის ტყუჱ დიდძალი. </p>
<p>163. ცოდვა მოვიძულე და მოვიძაგე, ხოლო შჯული შენი შევიყუარე. </p>
<p>164. შჳდგზის დღესა შინა გაქებდი შენ განკითხვათათჳს სიმართლისა შენისათა. </p>
<p>165. მშჳდობაჲ მრავალ არს მათ თანა, რომელთა უყუარს შჯული შენი, და არა არს მათ 
თანა საცთურ. </p>
<p>166. ველოდე მე მაცხოვარებასა შენსა, უფალო, და მცნებანი შენნი შევიყუარენ. </p>
<p>167. დაიცვნა სულმან ჩემმან წამებანი შენნი და შეიყუარნა იგინი ფრიად. </p>
<p>168. დავიმარხენ მცნებანი შენნი და წამებანი შენნი, რამეთუ ყოველნი გზანი ჩემნი 
წინაშე შენსა არიან, უფალო. </p>
<p>169. მიეახლენ ლოცვა ჩემი წინაშე შენსა, უფალო, და სიტყჳთა შენითა 
გულისჴმა-მიყავ მე. </p>
<p>170. შევედინ შენ წინაშე ვედრებაჲ ჩემი, უფალო, და სიტყჳთა შენითა მიჴსენ მე.
</p>
<p>171. აღმოთქუან ბაგეთა ჩემთა გალობაჲ შენი, რაჟამს მასწავლნე მე სიმართლენი 
შენნი. </p>
<p>172. თქუნეს ენამანცა ჩემმან სიტყუანი შენნი, რამეთუ ყოველნი მცნებანი შენნი 
სიმართლით არიან. </p>
<p>173. იყავნ ჴელი შენი მაცხოვრად ჩემდა, რამეთუ მცნებანი შენნი აღვირჩიენ. </p>
<p>174. მსუროდა მაცხოვარებაჲ შენი, უფალო, და სჯული შენი არს ზრახვა ჩემდა. </p>
<p>175. ცხონდეს სული ჩემი და გაქებდეს შენ, და სამართალნი შენნი შემეწიენ მე. </p>
<p>176. შევსცეთი მე, ვითარცა ცხოვარი წყმედული; მომიძიე მონა შენი, რამეთუ 
მცნებანი შენნი მე არა დავივიწყენ. დიდება </p>
<h2>119<br>
გალობაჲ აღსავალთა<br>
</h2>
<p>1. ჭირსა ჩემსა უფლისა მიმართ ღაღად-ვყავ, და ისმინა ჩემი. </p>
<p>2. უფალო, იჴსენ სული ჩემი ბაგეთაგან ცრუთა და ენისა მზაკუარისაგან. </p>
<p>3. რაჲ მოგეცეს შენ, ანუ რაჲ შეგეძინოს შენ ენისათჳს მზაკვარისა? </p>
<p>4. ისარნი ძლიერისანი ლესულ არიან ნაკუერცხალთა თანა ოჴრებისათა. </p>
<p>5. ვაჲ მე, რამეთუ განმიგრძდა მე მწირობაჲ ჩემი, და დავემკჳდრე მე საყოფელთა 
თანა კედარისათა. </p>
<p>6. მრავალ ჟამ დაიმკჳდრა სულმან ჩემმან მოძულეთა თანა მშჳდობისათა. </p>
<p>7. და მე ვიყავ მამშჳდებელ; რაჟამს ვეტყოდე მათ, იგინი მბრძოდეს მე ცუდად. </p>
<h2>120<br>
გალობაჲ აღსავალთა<br>
</h2>
<p>1. აღვიხილენ თუალნი ჩემნი მთათა, ვინა მოვიდეს შეწევნა ჩემი? </p>
<p>2. შეწევნა ჩემი უფლისა მიერ, რომელმან ქმნნა ცანი და ქუეყანაჲ. </p>
<p>3. ნუ მისცემ შეძრვად ფერჴსა შენსა, არცა ჰრულეს მცველსა შენსა. </p>
<p>4. აჰა, არა ჰრულეს, არცა დაიძინოს მცველმან ისრაჱლისამან. </p>
<p>5. უფალმან გიცვას შენ, უფალი მფარველ შენდა ჴელსა ზედა მარჯუენესა შენსა. </p>
<p>6. მზემან დღისი შენ არა შეგწუას, არცა მთოვარემან ღამე. </p>
<p>7. უფალმან გიცვას შენ ყოვლისაგან ბოროტისა, დაიცვას სული შენი უფალმან. </p>
<p>8. უფალმან იცევინ შესლვა შენი და გამოსლვა შენი ამიერითგან და უკუნისამდე. </p>
<h2>121<br>
გალობაჲ აღსავალთა<br>
</h2>
<p>1. ვიხარე, რომელთა მრქუეს მე: სახლსა უფლისასა შევიდეთ. </p>
<p>2. და დადგომილ იყვნეს ფერჴნი ჩემნი ეზოთა შენთა, იერუსალჱმ. </p>
<p>3. იერუსალიმი შენებულ არს, ვითარცა ქალაქი, რომლისა საყოფელ მისი მის თანა. </p>
<p>4. რამეთუ მუნ აღჴდეს ტომნი, ტომნი უფლისანი საწამებელად ისრაჱლისა და აღსარებად 
სახელისა უფლისა. </p>
<p>5. რამეთუ მუნ დაიდგნეს საყდარნი სასჯელისანი, საყდარნი სახლსა მას შინა 
დავითისსა. </p>
<p>6. იკითხეთ მშჳდობაჲ იერუსალჱმისა და განგებულებაჲ მოყუარეთა შენთა. </p>
<p>7. იყავნ მშჳდობაჲ ძალითა შენითა და მეფობაჲ გოდოლ-ტაძრებსა შენსა. </p>
<p>8. ძმათა ჩემთათჳს და მეგობართა ჩემთათჳს ვიტყოდე მე მშჳდობასა შენთჳს. </p>
<p>9. სახლისათჳს უფლისა ღმრთისა ჩუენისა გამოგითხოვე კეთილი შენ. </p>
<h2>122<br>
გალობაჲ აღსავალთა<br>
</h2>
<p>1. შენდამი აღვიხილენ თუალნი ჩემნი, რომელი დამკჳდრებულ ხარ ცათა შინა. </p>
<p>2. აჰა, ესერა, ვითარცა თუალნი მონათანი, ჴელთა მიმართ უფალთა მათთასა და 
ვითარცა თუალნი მჴევალისანი, ჴელთა მიმართ დედოფლისა თჳსისათა, ეგრეთცა თუალნი 
ჩემნი, უფლისა მიმართ, ღმრთისა ჩუენისა, ვიდრემდის შემიწყალნეს ჩუენ. </p>
<p>3. მიწყალენ ჩუენ, უფალო, მიწყალენ ჩუენ, რამეთუ მრავლითა აღვივსენით ჩუენ 
შეურაცხებითა. </p>
<p>4. უფროჲსად აღივსო სული ჩუენი ყუედრებითა მდიდართაჲთა და შეურაცხებითა 
ამპარტავანთაჲთა. </p>
<h2>123<br>
გალობაჲ აღსავალთა<br>
</h2>
<p>1. არა თუმცა უფალი იყო ჩუენ თანა, თქუნ ისრაჱლმან, </p>
<p>2. არა თუმცა უფალი იყო ჩუენ თანა, რაჟამს კაცნი აღდგებოდეს ჩუენ ზედა, </p>
<p>3. ცხოველნიცა ვიდრემე შთამთქნეს ჩუენ, რაჟამს განრისხნა გულისწყრომა მათი ჩუენ 
ზედა; </p>
<p>4. წყალთამცა ვიდრემე დამთქნეს ჩუენ, </p>
<p>5. ღუარსა განჴდა სული ჩუენი. განჴდამეა სული ჩუენი წყალსა მას წინა 
დაუდგრომელსა? </p>
<p>6. კურთხეულ არს უფალი, რომელმან არა მიმცნა ჩუენ ნადირად კბილთა მათთა. </p>
<p>7. სული ჩუენი, ვითარცა სირი, განერა მახისა მისგან მონადირეთასა; საბრჴე 
შეიმუსრა, და ჩუენ განვერენით. </p>
<p>8. შეწევნა ჩუენი სახელითა უფლისაჲთა, რომელმან ქმნა ცანი და ქუეყანა. დიდება
</p>
<h2>124<br>
გალობაჲ აღსავალთა<br>
</h2>
<p>1. რომელნი ესვენ უფალსა, ვითარცა მთაჲ სიონი; არა შეირყიოს უკუნისამდე, რომელი 
დამკჳდრებულ არს იერუსალჱმს. </p>
<p>2. მთანი გარემოს მისსა, და უფალი გარემოს ერისა თჳსისა ამიერითგან და 
უკუნისამდე. </p>
<p>3. რამეთუ არა დაუტეოს უფალმან კუერთხი ცოდვილთა ნაწილსა ზედა მართალთასა, რაჲთა 
არა მიყვნენ მართალთა უსჯულოებად ჴელნი მათნი. </p>
<p>4. კეთილი უყავ, უფალო, სახიერთა და გულითა წრფელთა, </p>
<p>5. ხოლო რომელთა გარდააქციონ გულარძნილებად, მიიყვანნეს იგინი უფალმან მოქმედთა 
თანა უსჯულოებისათა მშჳდობაჲ ისრაჱლსა ზედა. </p>
<h2>125<br>
გალობაჲ აღსავალთა<br>
</h2>
<p>1. რაჟამს მოაქცია უფალმან ტყუჱ სიონისა, ვიქმნენით ჩუენ ნუგეშინისცემულ. </p>
<p>2. მაშინ აღივსო სიხარულითა პირი ჩუენი და ენაჲ ჩუენი _ გალობითა; მაშინ თქუან 
წარმართთა შორის: განადიდა უფალმან ყოფა მათ თანა. </p>
<p>3. განადიდა უფალმან ყოფა ჩუენ თანა, და ვიქმნენით ჩუენ სახარულევან. </p>
<p>4. მოაქციე, უფალო, ტყუჱ ჩუენი, ვითარცა ღუარნი ბღუარითა. </p>
<p>5. რომელნი სთესვიდენ ცრემლით, მათ სიხარულით მოიმკონ. </p>
<p>6. მისლვით მივიდოდეს და ტიროდეს, რომელნი სთესვიდეს თესლსა მათსა; მოსლვით 
მოვიდოდეს და უხაროდა, რომელთა მოაქუნდა მჭელეულები მათი. </p>
<h2>126<br>
გალობაჲ აღსავალთა<br>
</h2>
<p>1. არა თუმცა უფალმან აღაშენა სახლი, ცუდად შურებიან მაშენებელნი მისნი; არა 
თუმცა უფალმან დაიცვა ქალაქი, ცუდად იღჳძებენ მჴუმილნი მისნი. </p>
<p>2. ცუდად არს თქუენი ეგე აღმსთობაჲ, აღდეგით შემდგომად დასხდომისა, რომელნი 
შჭამთ პურსა სალმობისასა, რაჟამს სცეს ძილი მოყუარეთა მისთა. </p>
<p>3. აჰა, სამკჳდრებელნი უფლისანი არიან შვილნი, და სასყიდელი მათი _ ნაყოფი 
მუცლისა. </p>
<p>4. ვითარცა ისარი ჴელთა შინა ძლიერისათა, ეგრეთ იყვნენ ძენი განყრილთანი. </p>
<p>5. ნეტარ არს, რომელმან აღავსოს ნება თჳსი მათგან, არა ჰრცხუენოდის, რაჟამს 
ეტყოდიან მტერთა მათთა ბჭეთა შინა. </p>
<h2>127<br>
გალობაჲ აღსავალთა<br>
</h2>
<p>1. ნეტარ არიან ყოველნი, რომელთა ეშინის უფლისა, და რომელნი ვლენან გზათა მისთა.
</p>
<p>2. ნაშრომი ნაყოფთა შენთა შჭამო შენ, ნეტარ იყო და კეთილი გეყოს შენ. </p>
<p>3. ცოლი შენი, ვითარცა ვენაჴი მსხმო კიდეთა სახლისა შენისათა; შვილნი შენნი, 
ვითარცა ახალნერგნი ზეთისხილისანი, გარემოს ტაბლისა შენისა. </p>
<p>4. აჰა, ესერა, ესრეთ იკურთხოს კაცი, რომელსა ეშინის უფლისა. </p>
<p>5. გაკურთხოს შენ უფალმან სიონით, და იხილო შენ კეთილი იერუსალჱმსა ყოველთა 
დღეთა ცხორებისა შენისათა </p>
<p>6. და იხილნე შენ შვილნი შვილთა შენთანი. მშჳდობაჲ ისრაჱლსა ზედა. </p>
<h2>128<br>
გალობაჲ აღსავალთა<br>
</h2>
<p>1. მრავალგზის მბრძოდეს მე სიყრმით ჩემითგან, თქუნ ისრაჱლმან, </p>
<p>2. მრავალგზის მბრძოდეს მე სიყრმით ჩემითგან და მე ვერა მერეოდეს. </p>
<p>3. ბეჭთა ჩემთა მცემდეს მე ცოდვილნი და განაგრძვეს უსჯულოებაჲ მათი. </p>
<p>4. უფალმან მართალმან შემუსრნა ქედნი ცოდვილთანი. </p>
<p>5. ჰრცხუენოდენ და მართლუკუნ იქცენ ყოველნი მოძალენი სიონისანი. </p>
<p>6. იქმნედ იგინი, ვითარცა თივა ერდოთა რომელი-იგი ვიდრე მოფხურადმდე განჴმა, </p>
<p>7. რომლისაგან არა აღივსო ჴელი თჳსი მომკალმან და არცა წიაღი, რომელი შეჰკრებნ 
მჭლეულებსა მისსა. </p>
<p>8. და არა ჰრქუეს, რომელნი-იგი თანაწარვიდოდეს, ვითარმედ: კურთხევა უფლისაჲ 
თქუენ თანა, გაკურთხენით თქუენ სახელითა უფლისაჲთა. დიდება </p>
<h2>129<br>
გალობაჲ აღსავალთა<br>
</h2>
<p>1. ღრმით ამოღაღად-ვყავ შენდამი, უფალო; </p>
<p>2. უფალო, შეისმინე ლოცვისა ჩემისა; იყვნედ ყურნი შენნი მორჩილ ჴმასა ვედრებისა 
ჩემისასა. </p>
<p>3. უკუეთუ უსჯულოებათაებრ მიაგებდე, უფალო, უფალო, ვინმე დაუთმოს? </p>
<p>4. რამეთუ შენ მიერ არს ლხნებაჲ. სახელისა შენისათჳს დაგითმე შენ, უფალო, </p>
<p>5. დაუთმო სულმან ჩემმან სიტყუასა შენსა. ესავს სული ჩემი უფალსა </p>
<p>6. საჴუმილავითგან განთიადისა მიმწუხრადმდე, საჴმილითგან განთიადისა </p>
<p>7. ესევდინ ისრაჱლი უფალსა, რამეთუ უფლისა მიერ არს წყალობაჲ და მრავალ არს მის 
მიერ გამოჴსნა. </p>
<p>8. და თავადმან იჴსნის ისრაჱლი ყოველთაგან უსჯულოებათა მისთა. </p>
<h2>130<br>
გალობაჲ აღსავალთა<br>
</h2>
<p>1. უფალო, არა ამაღლდა გული ჩემი, არცა განსცხრებოდეს თუალნი ჩემნი; არა ვიდოდე 
მე მდიდართა თანა, არცა უსაკჳრველესთა ჩემთა თანა, </p>
<p>2. არამედ დავიმდაბლე თავი ჩემი, ხოლო აღვიმაღლე სული ჩემი; ვიქმენ მე, ვითარცა 
ყრმა, განყენებული სძისაგან დედისა თჳსისა, რაჲთამცა მოაგე ესე სულსა ჩემსა. </p>
<p>3. ესევდინ ისრაჱლი უფალსა ამიერითგან და უკუნისამდე. </p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>