<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - რიცხუთაჲ (31-36 თავები)</title>
<link rel="shortcut icon" href="../../favicon.ico" />

<META http-equiv=Content-Language content=ka>
<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>რიცხუთაჲ </h1>
<h2>31</h2>
<p>1. და ეტყოდა უფალი მოსეს და ჰრქუა: </p>
<p>2. შურს-იგებდ შურისგებასა ძეთა ისრაჱლისათასა მადიანელთაგან და უკანაჲსკნელთა 
შეეძინო ერსა შენსა. </p>
<p>3. და ეტყოდა მოსე ერსა მას და ჰრქუა: შეიჭურენით თქუენგანნი კაცნი წყობად 
წინაშე უფლისა მადიამსა ზედა მიგებად უფლისა მიერ მადიამსა. </p>
<p>4. ათასი ნათესავთაგანი ისრაჱლისათა მიავლინნით წყობად მათა. </p>
<p>5. და აღრაცხუნეს ათასეულთაგანნი ისრაჱლისანი ათასი ნათესავისაგან ათორმეტი 
ათასი ჭურვილი წყობად. </p>
<p>6. და წარავლინნა იგინი მოსე ათასი ნათესავისაგან და ათასი ნათესავისაგან 
ძალითურთ მათით და ფინეეზ, ძე ელიაზარისი, ძისა არრონ მღდელისა და ჭურჭლები წმიდაჲ 
და ნესტუები უწყებისაჲ ჴელთა შინა მათთა. </p>
<p>7. და ეწყვნეს მადიამსა, ვითარცა ამცნო უფალმან მოსეს და მოსრეს ყოველი 
მამაკაცი. </p>
<p>8. და მეფე მადიამისაჲ მოკლეს წყლულებასა თანა მათსა და ეფი და სურ, და ჰროკუმ, 
და ურ და, ჰრუბო - ხუთნი მეფენი მადიამისანი და ბალაამ, ძე ბეორისი, მოკლეს 
მახჳლითა წყლულებასა შორის მათსა. </p>
<p>9. და წარმოტყუენეს დედები მადიამისაჲ, და ჭურჭლები მათი, და საცხოვარი მათი და 
ყოველი მონაგები მათი. და ყოველი ძალი მათი წარმოტყუენეს. </p>
<p>10. და ყოველი ქალაქები მათი საყოფლისა მათისაჲ და ბოსლები მათი მოწუეს 
ცეცხლითა. </p>
<p>11. და წარმოიღეს ყოველი ნატყუენავი მათი კაცითგან მიპირუტყუადმდე. </p>
<p>12. და მოიღეს მოსესა და ელიაზარ მღდელისა და ყოველთა ძეთა ისრაჱლისათა ტყუჱ და 
ყოველი წარმონაღები და ნატყუენავი ბანაკად არაბოთდ მოაბდ, რომელ არს იორდანესა ზედა 
იერირქოჲთ კერძო. </p>
<p>13. და გამოვიდა მოსე და ელიაზარ მღდელი და ყოველნი მთავარნი კრებულისანი 
წინამიგებებად მათა გარეშე ბანაკსა. </p>
<p>14. და განრისხნა მოსე განმგებელთა მათ ზედა ძალისათა ათასისთავთა და ასისთავთა, 
რომელ მოვიდეს წყობით ბრძოლისაჲთ. </p>
<p>15. და ჰრქუა მათ მოსე: რად აცხოვნეთ ყოველი ნეზჳ? </p>
<p>16. რამეთუ იგინი იყუნეს ძეთათჳს ისრაჱლისათა სიტყჳთა ბალაამისითა განდგომად და 
შეურაცხებად სიტყჳსა უფლისა ფოგორისათჳს. და იყო გუემაჲ კრებულსა ზედა უფლისასა.
</p>
<p>17. და აწ მოკალთ ყოველი მამაკაცი ყოველსა სოფელსა, ყოველი დედაკაცი, რომელმან 
უწყის საწოლი მამაკაცისაჲ, მოწყჳდეთ. </p>
<p>18. და ყოველი კრებული დედებისაჲ, რომელთა არა იციან საწოლი მამაკაცისაჲ, 
აცხოვნენით იგინი. </p>
<p>19. და თქუენ დაიბანაკეთ ბანაკსა გარეშე შჳდ დღე და ყოველი, რომელი მოჰკლვიდა და 
შეეხებოდა წყლულსა, განწმიდნეს დღესა მესამესა და დღესა მეშჳდესა თქუენ და 
ნატყუენავი თქუენი. </p>
<p>20. და ყოველი სამოსელი და ყოველი ჭურჭელი ტყავისაჲ და ყოველი საქმარი თმისაჲ და 
ყოველი ჭურჭელი ძელისაჲ განსწმიდოთ. </p>
<p>21. და ჰრქუა ელიაზარ მღდელმან კაცთა მათ ძალისათა, რომელ მოვიდოდეს წყობით 
ბრძოლისაჲთ: ესე არს სამართალი შჯულისაჲ, რომელ უბრძანა უფალმან მოსეს. </p>
<p>22. გარნა ოქროჲსა და ვეცხლისა და რვალისა და რკინისა და ტყჳვისა და ბრპენისა.
</p>
<p>23. ყოველი, რომელ შევალს ცეცხლსა და განწმიდნეს იგი, წყლითა მით განსაწმედელთა 
განწმიდნეს და ყოველი, რომელი არა შევალს ცეცხლსა, შევიდეს იგი წყალსა. </p>
<p>24. და განირცხეთ სამოსელი თქუენი დღესა მეშჳდესა და განსწმიდნეთ, და შემდგომად 
ამისა შეხჳდეთ ბანაკად. </p>
<p>25. და ეტყოდა უფალი მოსეს და ჰრქუა: </p>
<p>26. მოიღე თავსნიერი წარმონაღებისა მის ნატყუენავისაჲ კაცითგან მიპირუტყუადმდე 
შენ და ელიეზერ მღდელმან და მთავართა ტომთა კრებულისათა. </p>
<p>27. და განყავთ ნატყუენავი იგი შორის მბრძოლთა მათ, რომელ განვიდეს წყობად და 
შორის ყოვლისა კრებულისა. </p>
<p>28. და გამოჰყოთ ზუერი უფლისა კაცთა მათგან მბრძოლთა, რომელ გამოვიდეს წყობად 
სული ერთი ხუთასისაგან - კაცთაგანი და ყოველთაგან საცხოვართა - ზროხათაგანი და 
ცხოვართაგანი და თხათაგანი. </p>
<p>29. და ზოგი მათგანი მოიღოთ და მისცეთ ელიაზარს მღდელსა თავსნიერი უფლისა. </p>
<p>30. და ზოგისაგანი ძეთა ისრაჱლისათაჲ მოიღო ერთი ერგასისაგან კაცთაგანი და 
ზროხისაგანი და ცხოვარისაგანი და ვირთაგანი და ყოვლისაგან საცხოვრისა და მისცე იგი 
ლევიტელთა, რომელნი ჴუმილვენ ჴუმილვასა კარავსა შინა უფლისასა. </p>
<p>31. და ყო მოსე და ელიაზარ მღდელმან, ვითარცა უბრძანა უფალმან მოსეს. </p>
<p>32. და იყო წარმონაღები იგი ნატყუენავისაჲ, რომელ წარმოიღეს კაცთა მათ ბრძოლთა - 
ცხოვარი ექუსასი ათასი და სამეოცდაათხუთმეტ ათასი. </p>
<p>33. და ზროხაჲ სამეოცდაათოთხმეტ ათასი. </p>
<p>34. და ვირები სამეოცდაერთ ათასი. </p>
<p>35. და სულები კაცთაჲ დედებისაგანი, რომელთა არა იცოდეს საწოლი მამაკაცისაჲ, 
ყოველი სულები - ოცდაათორმეტი ათასი. </p>
<p>36. და იყო ზოგი იგი ნაწილი, რომელ განვიდეს ბრძოლად რიცხჳსა მისგან ცხოვართაჲსა 
სამასდაოცდაათი ათას და შჳდ ათას და ხუთას. </p>
<p>37. და იყო ზუერი უფლისა ცხოვართაგანი - ექუსას სამეოცდაათხუთმეტ. </p>
<p>38. და ზროხაჲ - ოცდაათექუსმეტ ათას და ზუერი უფლისა - სამეოცდაათორმეტ. </p>
<p>39. და ვირები - ოცდაათ ათას და ხუთას და ზუერი უფლისა - სამეოცდაერთ. </p>
<p>40. და სულები კაცთაჲ ათექუსმეტ ათას და ზუერი მათგანი უფლისა - ოცდაათორმეტ 
სულ. </p>
<p>41. და მისცა მოსე ზუერი იგი უფლისაჲ განაყოფი ღმრთისად ელიაზარს მღდელსა, 
ვითარცა უბრძანა უფალმან მოსეს. </p>
<p>42. ზოგისა მისგან ძეთა ისრაჱლისათაჲსა, რომელთა განჰყო მოსე კაცთა მათგან 
მბრძოლთა. </p>
<p>43. და იყო ზოგი იგი კრებულისაჲ ცხოვარისაგანი - სამას ათას დ შჳდ ათას და 
ხუთას. </p>
<p>44. ზროხაჲ - ოცათექუსმეტ ათას. </p>
<p>45. ვირები - ოთხ ათას და ხუთას. </p>
<p>46. სულები კაცთაჲ - ათექუსმეტ ათას. </p>
<p>47. და მოიღო მოსე ზოგისა მისგან ძეთა ისრაჱლისათაჲსა ერთი ერგასისაგან 
კაცთაგანი და საცხოვართაგანი და მისცა იგი ლევიტელთა, რომელნი ჴუმილვიდეს ჴუმილვასა 
კარვისა უფლისასა, ვითარცა უბრძანა უფალმან მოსეს. </p>
<p>48. და მოვიდეს მოსესა ყოველნი ზედამდგომელნი ათასისთავთა მათ ძალისათა, 
ათასისთავნი და ასისთავნი. </p>
<p>49. და ჰრქუეს მოსეს: მონათა შენთა მოვიყვანნეთ რჩეული იგი კაცნი მბრძოლნი 
ჩუენთანანი. და არა განერა მათგან არცა ერთი. </p>
<p>50. და აწ მოგჳღებიეს ძღუნად უფლისა, კაცმან რომელმან პოვა ჭურჭელი ოქროჲსაჲ, 
მანიაკი და სალტე და ბეჭედი და სამკლავე მელევანდი სალხინებელად ჩუენთჳს წინაშე 
უფლისა. </p>
<p>51. და მოიღო მოსე და ელიაზარ მღდელმან ოქროჲ იგი მათგან, ყოველი ჭურჭელი 
ქმნილი. </p>
<p>52. და იყო ყოველი ოქროჲ იგი გამონაყოფი, რომელ გამოყვეს უფლისა ათექუსმეტ ათას 
და შჳდასდაერგასის სიკილა ათასისთავთაგან და ასისთავთაგან. </p>
<p>53. და კაცთა მათ მბრძოლთა წარმოიღეს კაცად-კაცადმან თავისა თჳსისა. </p>
<p>54. და მოიღო მოსე და ელიაზარ მღდელმან ოქროჲ იგი ათასთავთა მათგან და 
ასისთავთაგან და შეიღეს იგი კარავად საწამებელისად საჴსენებელად ძეთა ისრაჱლისათა 
წინაშე უფლისა. </p>
<h2>32</h2>
<p>1. და მრავალ იყო საცხოვარი ძეთა რუბენისთაჲ და ძეთა გადისთაჲ, მრავალ იყო ფრიად და 
იხილეს სოფელი იაზერისი და სოფელი გალაადისაჲ. და იყო ადგილი იგი ადგილი 
სასაცხოვრე. </p>
<p>2. და მოვიდეს ძენი რუბენისნი და ძენი გადისნი, ეტყოდეს მოსეს და ელიაზარს 
მღდელსა და მთავართა კრებულისათა და ჰრქუეს: </p>
<p>3. ატაროთი და დებონ და იაზერი და ნამბრაჲ და ესებონი და ელეალე და სებამაჲ და 
ნაბად და აბეაჲ, </p>
<p>4. ქუეყანაჲ, რომელ მოგუცა უფალმან წინაშე ძეთა ისრაჱლისათა, ქუეყანაჲ ცხოვარისა 
საყოფელი არს და მონათა შენთა საცხოვარი ფრიად არს. </p>
<p>5. და ეტყოდეს: ვპოვეთ თუ მადლი წინაშე შენსა, მოეც ქუეყანა ესე მონათა შენთა 
დაპყრობად და ნუ წიაღგჳყვანებ ჩუენ იორდანესა. </p>
<p>6. და ჰრქუა მოსე ძეთა გადისთა და ძეთა რუბენისთა: ძმანი თქუენნი ვიდოდიან 
ბრძოლად და თქუენ სხდეთ მანდა. </p>
<p>7. და რად განსდრეკთ გონებასა ძეთა ისრაჱლისათასა არა წიაღსლვად ქუეყანასა მას, 
რომელსა მოსცემს მათ უფალი? </p>
<p>8. არა ესრევე ყვესა მამათა თქუენთა, რაჟამს წარავლინნა იგინი კადეს ბარნეთ 
მოხილვად ქუეყანისა მის? </p>
<p>9. და მივიდეს იგინი ჴევსა მას ტევნისასა და მოიხილეს ქუეყანა იგი, და განდრიკეს 
გული ძეთა ისრაჱლისათაჲ, რათა არა შევიდენ ქუეყანასა მას, რომელ მოსცა მათ უფალმან.
</p>
<p>10. და განრისხნა გულისწყრომით უფალი მას დღესა შინა და თქუა: </p>
<p>11. უკეთუ იხილოთ კაცთა მათ, რომელნი აღმოვიდეს ეგჳპტით ოცით წლითგანთა და 
მიმართ, რომელ მეცნიერ არიან კეთილისა და ბოროტისა, ქუეყანაჲ იგი, რომლისათჳს ეფუცა 
აბრაჰამს, ისაკს, და იაკობს, რამეთუ არა შემომიდგეს მე. </p>
<p>12. გარნა ქალებ იეფონისი, რომელ განეყენა მათგან და ისუ, ძე ნავესი, რამეთუ 
შეუდგეს უკუანა უფალსა, </p>
<p>13. და განრისხნა გულისწყრომით უფალი ისრაჱლსა ზედა და აგურიობნა იგინი უდაბნოსა 
ზედა ორმეოც წელ, ვიდრემდის მოისრა ყოველი ნათესავი იგი, რომელნი იქმან ძჳრსა 
წინაშე უფლისა. </p>
<p>14. და, აჰა, ესერა, აღდეგით მამათა თქუენთა წილ კრებული კაცთა ცოდვილთაჲ 
შეძინებად მერმე რისხვასა გულისწყრომასა უფლისასა ისრაჱლსა ზედა. </p>
<p>15. რამეთუ უკუნიქცევით თქუენ მისგან და შესძინებთ კუალად დატევებასა მისსა 
უდაბნოსა ზედა და იქმთ უშჯულოებასა ყოველსა ზედა კრებულსა ამას. </p>
<p>16. და მოუჴდეს მას და ეტყოდეს: ბოსლები სასაცხოვრე ვაშენოთ საცხოვრისა 
ჩუენისათჳს და ქალაქები ბუნაურებისა ჩუენისათჳს. </p>
<p>17. და ჩუენ ჭურვილნი წინაშე ძეთა ისრაჱლისათა ვიდრემდის მივიყვანნეთ იგინი 
ადგილად მათა და დაეშენოს დედაწული ჩუენი ქალაქთა ისრაჱლისათა. და სცენ ლევიტელთა 
ნაწილისაგან სამკჳდრებელისა მათისა ქალაქები საყოფელად და აგარაკები ქალაქებისაჲ 
გარემოჲს მათსა მისცენ ლევიტელთა და იყუნენ ქალაქნი იგი საყოფელად მათა. და 
გარემოჲსი მათსა იყოს საცხოვრისა მათისათჳს და ოთხფერჴისა მათისათჳს და 
საბრძანებელი ქალაქთაჲ, რომელ მისცეთ ლევიტელთა ზღჳთგან ქალაქისაჲთა გამართ ათას 
წყრთა გარემოჲს და განჰზომო გარეშე ქალაქსა აღმოსავალით კერძო ადგილი - ორ ათას და 
ბღუარით კერძო - ორ ათას წყრთა და ზღჳთ კერძო - ათას წყრთა ქალაქები იგი საშუალ.
</p>
<p>18. არასადა მოვიქცეთ სახით ჩუენდა, ვიდრემდის არა განიყვანენ ძენი ისრაჱლისანი 
თითოეული სამკჳდრებელად თჳსა. </p>
<p>19. და არღარა დავიმკჳდროთ მათ შორის მიერ კერძო, რამეთუ მოგჳღებიეს ჩუენ ნაწილი 
ჩუენი წიაღმო იორდანესა აღმოსავალით კერძო. </p>
<p>20. და ჰრქუა მათ მოსე: ჰყოთ თუ მსგავსად სიტყჳსა ამის, შე-თუ-იჭურნეთ ბრძოლდდ 
წინაშე უფლისა. </p>
<p>21. და წიაღჴდეს ყოველი ჭურვილი თქუენი იორდანესა წინაშე უფლისა, ვიდრემდის 
მოისრნენ მტერნი მისნი პირისაგან მისისა. </p>
<p>22. და დაიპყრას ქუეყანაჲ იგი წინაშე უფლისა და შემდგომად ამისსა უკუმოიქცეთ და 
იყუნეთ უბრალო წინაშე უფლისა და ისრაჱლისაგაჱ, და იყოს ქუეყანა ესე სამკჳდრებელად 
თქვენდა წინაშე უფლისა. </p>
<p>23. უკუეთუ არა ჰყოთ ესრე, სცოდოთ წინაშე უფლისა და სცნათ ცოდვაჲ თქუენი, რაჟამს 
გეწიოს თქუენ ძჳრი. </p>
<p>24. და აწ იშენეთ თქუენ ქალაქები ვანისა თქუენისათჳს და ბანაკები საცხოვრისა 
თქუენისათჳს და, რომელ-ეგე აღმოჴდა პირით თქუენით, ყავთ. </p>
<p>25. და მიუგეს ძეთა რუბენისთა და ძეთა გადისთა მოსეს და ჰრქუეს: მონათა შენთა 
ყონ, ვითარცა უმცნიეს შენდა უფალსა ვანი ჩუენი </p>
<p>26. და დედები ჩემნი და ყოველი საცხოვარი ჩუენი იყოს მუნ ქალაქებსა მას 
გალაადისასა. </p>
<p>27. მონანი შენნი წიაღჴდენ ყოველნივე შეჭურვილნი და განმზადებულნი წინაშე უფლისა 
ბრძოლად, ვითარცა იტყჳს უფალი. </p>
<p>28. და შეასწავლნა იგინი მოსე ელიაზარს მღდელსა და ისოს, ძესა ნავესსა, და 
მთავართა და ტომთა ძეთა ისრაჱლისათა. </p>
<p>29. და ჰრქუა მათ მოსე: წიაღ-თუ-ჴდენ ძენი რუბენისნი და ძენი გადისნი თქუენ თანა 
იორდანესა ყოველნი შეჭურვილნი ბრძოლად წინაშე უფლისა და ეუფლნეთ ქუეყანასა მას 
წინაშე თქუენსა, მისცეთ მათ ქუეყანა გალაადისაჲ სამკჳდრებელად. </p>
<p>30. უკუეთუ არა წიაღჴდენ შეჭურვილნი თქუენ თანა ბრძოლად წინაშე უფლისა, თქუენ 
წიაღიღეთ ვანი მათი და დედაწული მათი და საცხოვარი მათი პირველად თქუენსა ქუეყანად 
ქანანისა. </p>
<p>31. და მიუგეს ძეთა რუბენისთა და ძეთა გადისთა და ჰრქუეს: რავდენსაცა გვეტყოდის 
უფალი მონათა მისთა, </p>
<p>32. ეგრე ვყოთ ჩუენ, წიაღვჴდეთ შეჭურვილნი ქუეყანად ქანანისა და გუცეთ ჩუენ 
სამკჳდრებელი წიაღ იორდანესა. </p>
<p>33. და მისცა მათ მოსე: ძეთა რუბენისთა და ძეთა გადისთა და ზოგსა ნათესავსა 
მანასესა, ძისა იოსებისსა, სამეუფოჲ სეონ მეფისა ამორველისაჲ, და სამეუფოჲ ოგ 
მეფისა ბასანისაჲ ქუეყანაჲ და ქალაქები მისი საზღურითურთ, ქალაქები ქუეყანასა 
გარემო. </p>
<p>34. და აღაშენეს ძეთა გადისთა დებონი </p>
<p>35. და ატაროთი და არუერი და სუფანი და იაზერი. </p>
<p>36. და აღამაღლნეს იგინი და ბეთნაბრაჲ და ბეთარრანი, ქალაქნი ძნელნი, და ბოსლები 
საცხოვრე. </p>
<p>37. და ძეთა რუბენისთა აღაშენეს ესებონი და ელვარე და კარათაჲმე და ნაბოჲ </p>
<p>38. და ბელმოჲნი გარემოჲს დასაბამი და დასდვეს სახელები მათი სახელებად 
ქალაქებსა მას, რომელ აღაშენნეს. </p>
<p>39. და წარვიდა ძე მაქირისი, ძისა მანასესი, გალაადდ და დაიპყრა იგი და 
წარწყმიდა ამორეველი იგი, რომელ მკჳდრ იყო მუნ. </p>
<p>40. და მისცა მოსე გალაადი მაქირს, ძესა მანასესა, და დაეშენა მუნ. </p>
<p>41. და იაირ, ძე მანასესი, წარვიდა და დაიპყრა ბოსლები მათი და უწოდა მათ 
ბანაკები იაირისი. </p>
<p>42. და ნაბავ წარვიდა, დაიპყრა კანათაჲ და დაბნები მისი. და უწოდა მას ნაბავ, 
სახელი თჳსი. </p>
<h2>33</h2>
<p>1. და ესე არიან საბანაკონი ძეთა ისრაჱლისათანი, რაჟამს გამოვიდეს იგინი ქუეყანით 
ეგჳპტით ძალითურთ ჴელითა მოსესითა და აჰრონისითა. </p>
<p>2. და დაწერა მოსე სლვაჲ მათი და სადგურები მათი სიტყჳთა უფლისათა. და ესე არს 
სადგურები სლვისა მათისაჲ. </p>
<p>3. და იძრნეს რამესეთ თუესა პირველსა, მეათხუთმეტესა დღესა თთჳსა მის 
პირველისასა, ხვალისაგან ზატიკსა გამოვიდეს ძენი ისრაჱლისანი ჴელითა მაღლითა წინაშე 
ყოველთა ეგჳპტელთა. </p>
<p>4. და ეგჳპტელნი დაჰფლვიდეს ყოველთა მათ, რომელნი მოსრნა უფალმან მათგანნი, 
ყოველი პირმშოჲ ქუეყანასა ეგჳპტისასა და შორის ღმერთთა მათთა ყო უფალმან 
შურისგებაჲ. </p>
<p>5. და იძრნეს ძენი ისრაჱლისანი ჰრამესეთ და დაიბანაკეს სოკქოთს. </p>
<p>6. და იძრნეს სიკქოთით და დაიბანაკეს უთანს, რომელ არს ნაწილი უდაბნოჲსაგანი.
</p>
<p>7. და იძრნეს უთანით და დაიბანაკეს პირსა ზედა ეთრონისასა, რომელ არს მართლ 
ბეელსეპფონსა და დაიბანაკეს წინაშე მაგდოლასა. </p>
<p>8. და იტრნეს მართლ იოროთით და განჴდეს საშუვალ ზღუასა უდაბნოდ და ვიდოდეს გზასა 
სამ დღისასა სავალსა უდაბნოსა ემათისასა და დაიბანაკეს განსამწარებელსა. </p>
<p>9. და იძრნეს განსამწარებელით და მოვიდეს ელიმდ. და ელიმს იყო ათორმეტი წყაროჲ 
წყლისაჲ და სამეოცდაათი ძირ - დანაკისკუდი და დაიბანაკეს მუნ წყაროსა მას ზედა. </p>
<p>10. და იძრნეს ელიმით და დაიბანაკეს ზღუასა ზედა ერუთრასა. </p>
<p>11. და იძრნეს ზღჳთ ერჳთრაჲთ და დაიბანაკეს უდაბნოსა სინაჲსასა. </p>
<p>12. და იტრნეს უდაბნოჲთ სინაჲთ და დაიბანაკეს აფეკს. </p>
<p>13. და იტრნეს აფეკაჲთ და დაიბანაკეს ელუჳსს. </p>
<p>14. და იძრნეს ელჳსით და დაიბანაკეს ჰრაფიდინს. და არა იყო მუნ წყალი სასმელად 
ერისა მისთჳს. </p>
<p>15. და იტრნეს ჰრაფიდინით და დაიბანაკეს უდაბნოსა სინასა. </p>
<p>16. და იძრნეს უდაბნოჲთ სინაჲთ და დაიბანაკეს სამარობანს გულისთქმისასა. </p>
<p>17. და იძრნეს სამარობნით გულისთქმისაჲთ და დაიბანაკეს ასეროთს. </p>
<p>18. და იძრნეს ასეროთით და დაიბანაკეს ჰრათმას. </p>
<p>19. და იძრნეს ჰრათმაჲთ და დაიბანაკეს ჰრემონ ფარესს. </p>
<p>20. და იძრნეს ჰრემონ ფარესით და დაიბანაკეს ლებუნას. </p>
<p>21. და იძრრნეს ლებუნაჲთ და დაიბანაკეს რესას. </p>
<p>22. და იძრნეს რესაჲთ და დაიბანაკეს მაკელლათას. </p>
<p>23. და იძრნეს მაკელლათაჲთ და დაიბანაკეს საფარს. </p>
<p>24. და იტრნეს საფარით და დაიბანაკეს ქარას. და იძრნეს ქარაჲთ და დაიბანაკეს 
მაკედოთს. </p>
<p>25. და იძრნეს მაკედოდით და დაიბანაკეს თაათს. </p>
<p>26. და იძრნეს თაათით და დაიბანაკეს თათს. </p>
<p>27. და იძრნეს თათით და დაიბანაკეს თარას. </p>
<p>28. და იძრნეს თარაჲთ და დაიბანაკეს მათეკას. </p>
<p>29. და იტრნეს მათეკაჲთ და დაიბანაკეს ასემუნას. </p>
<p>30. და იძრნეს ასემუნაჲთ და დაიბანაკეს მასურუთს. </p>
<p>31. და იტრნეს მასურუთით და დაიბანაკეს ბანაიკამს. </p>
<p>32. და იძრნეს ბანაიკამით და დაიბანაკეს მთასა გადგადსა. </p>
<p>33. და იძრნეს მთით გადგადით და დაიბანაკეს იეტაბათას. </p>
<p>34. და იტრნეს იეტაბათაჲთ, დაიბანაკეს ებრუნას. </p>
<p>35. და იძრნეს ებრუნაჲთ და დაიბანაკეს გესიონ გაბერს. </p>
<p>36. და იძრნეს გესიონ გაბერით და დაიბანაკეს უდაბნოსა სინაჲსასა, ესე არს კადე.
</p>
<p>37. და იტრნეს კადეთ და დაიბანაკეს ორსა მთასა მახლობელად ქუეყანასა ედომისასა.
</p>
<p>38. და აღვიდა აჰრონ მღდელი ბრძანებითა უფლისაჲთა და მოკუდა მუნ მეორმეთცესა 
წელსა გამოსლვასა ძეთა ისრაჱლისათასა ქუეყანით ეგჳპტით, თთუესა მეხუთესა თთჳსასა.
</p>
<p>39. და აჰრონ იყო ასოცდასამ წლის, რაჟამსა მოკუდებოდა ორს მთასა. </p>
<p>40. და ესმა ქანაანის მეფესა არადისასა. და იგი დაშენებულ იყო ბღუარით კერძო 
ქუეყანასა ქანანისასა, რაჟამს შევიდოდეს ძენი ისრაჱლისანი. </p>
<p>41. და იტრნეს ორით მთით და დაიბანაკეს სელმუნას. </p>
<p>42. და იძრნეს სელმუნაჲთ და დაიბანაკეს ფინუნს. </p>
<p>43. და იძრნეს ფინონით და დაიბანაკეს ობოთს. </p>
<p>44. და იძრნეს ობოთით და დაიბანაკეს წიაღ საზღუართა ზედა მოაბისათა. </p>
<p>45. და იძრნეს გესით და დაიბანაკეს დებონგათს. </p>
<p>46. და იტრნეს დებონგადით და დაიბანაკეს გელმონს დაბლათაიმს. </p>
<p>47. და იძრნეს გელმონ დაბლათაჲმით და დაიბანაკეს მთათა ზედა აბარიმისასა მართლ 
ნაბავსა. </p>
<p>48. და იძრნეს მთით აბარიმით და დაიბანაკეს დასავალით კერძო მოაბსა, იორდანესა 
ზედა იერიქოჲთ კერძო. </p>
<p>49. და დაიბანაკეს იორდანესა ზედა საშუვალ ესიმოთსა მაბელ სატტიდმდე, რომელ არს 
დასავალით მოაბსა. </p>
<p>50. და ეტყოდა უფალი მოსეს დასავალით მოაბსა, იორდანესა ზედა, იერიქოჲთ კერძო.
</p>
<p>51. და თქვა: ეტყოდეთ ძეთა ისრაჱლისათა და არქუ მათ: თქუენ წიაღხვალთ იორდანესა 
ქუეყანად ქანანისად. </p>
<p>52. და წარსწყმიდნეთ ყოველნი დამკჳდრებულნი ქუეყანასა მას პირისაგან თქუენისა.
</p>
<p>53. და მოსპოთ ყოველი ბანაკები მათი და ყოველი კერპები დასხმულები იგი მათი 
წარსწყმიდოთ. </p>
<p>54. და ყოველი ძეგლები მათი მოსპოთ და წარსწყმიდნეთ ყოველნი იგი მკჳდრნი მის 
ქუეყანისანი და დაეშენნეთ მას შინა, რამეთუ თქუენ მიგეც ქუეყანაჲ იგი მათი ნაწილად 
წილითა ნათესავად-ნათესავთა თქუენთა. უმრავლესთაჲ განამრავლოთ სამკჳდრებელი მათი და 
უმცირესთაჲ დაამციროთ სამკჳდრებელი მათი, რომელსაცა აღმოჴდეს სახელი მისი მუნ, მისი 
იყოს, ნათესავად-ნათესავად ტომთა თქუენთა დაიმკჳდრეთ. </p>
<p>55. უკუეთუ არა წარსწყმიდნეთ მკჳდრნი იგი მის ქუეყანისანი პირისაგან თქუენისა.
</p>
<p>56. და იყუნენ, რომელნი-იგი დაუტევნეთ მათგანნი, ჩნდენ თუალთა თქუენთა და ისარ 
გუერდთა თქუენთა და გემტერნენ თქუენ ქუეყანასა ზედა, რომელსა მკჳდ იყუნეთ. და იყოს, 
ვითარ-იგი ჯერ იყოს ყოფად მათა, გიყოთ თქუენ. </p>
<h2>34</h2>
<p>1. და ეტყოდა უფალი მოსეს და ჰრქუა: </p>
<p>2. ამცენ ძეთა ისრაჱლისათა და ეტყოდე მათ და არქუ: თქუენ შეხვალთ ქუეყანად 
ქანანისა. იგი იყოს სამკჳდრებელად თქუენდა ქუვყანაჲ ქანანისაჲ - საზღურითურთ მათით.
</p>
<p>3. და იყოს ერთკერძოჲ იგი, რომელ არს ბღუარით კერძო უდაბნოჲთგან სინაჲთ 
მიმახლობელადმდე ედომისა. და იყუნენ საზღუარნი თქუენნი ბღუარითნი ზღჳთ კერძო 
მარილოვნით და აღმოსავალით კერძო. </p>
<p>4. და გამოგესხნენ თქუენ საზღვარნი ბღუარით აღმოსავალსა აკრაბინისასა და 
გარეწამოვლოს სენაკი. და იყოს გამოსავალი მისი ბღუარით კერძო კადეს ბარნესა და 
მიიწიოს ბანაკსა არადისსა და გარეწარვლოს ასემონაჲ. </p>
<p>5. და გარეშევლოს საზღვარმან ასემონაჲთ ნაღუარევი ეგჳპტისაჲ და იყოს გამოსავალი 
მისი ზღუაჲ. </p>
<p>6. და საზღვარნი ზღჳსანი იყუნენ თქუენდა, ზღუაჲ დიდი ეზღუანდეს, ესე იყუნენ 
თქუენდა საზღვარნი ზღჳსანი. </p>
<p>7. და ესე იყუნენ თქუენდა საზღვარნი ჩრდილოჲსანი ზღჳთ დიდითგან და მოიზომოთ 
თქუენ მთისპირი. </p>
<p>8. და მთითგან მთადმდე და მოიზომოთ თქუენდამი შესავალადმდე ემათისა. და იყოს 
გამოსავალი მისი საზღვართა სარადისათა. </p>
<p>9. და განვლნეს საზღვარნი ზეფრონაჲსნი. და იყოს გამოსავალი მისი ასერანას. ესე 
იყოს თქუენდა საზღვრად ჩრდილოჲ. </p>
<p>10. და დაიზომნეთ საზღვარნი თქუენდა აღმოსავალით კერძო ასარინაჲთ სეფამად. </p>
<p>11. და შთავლოს საზღვარმან სენაფამაჲ არბელად აღმოსავალით წყაროდ კერძო. და 
შთავიდეს საზღვარი და მივიდეს ბელად ბღუარით კერძო ზღუასა ქენერეთისასა 
აღმოსავალით. </p>
<p>12. და შთავიდეს საზღვარი იორდანედ კერძო. და იყოს გამოსავალი მისი ზღუაჲ 
მარილოვანი ესე იყოს თქუენდა ქუეყანაჲ და საზღვარნი მისნი გარემოჲს. </p>
<p>13. და ამცნო მოსე ძეთა ისრაჱლისათა და ჰრქუა: ესე არს ქუეყანაჲ იგი, რომელ 
დაიმკჳდროთ წილითა, ვითარცა ბრძანა უფალმან მიცემად იგი ცხრათა ნათესავთა და ზოგსა 
ნათესავსა მანასესა, </p>
<p>14. რამეთუ მიიღო ნათესავმან ძეთა რუბენისთამან და ნათესავმან ძეთა გადისთამან, 
სახლად-სახლად ტომთა მათთა მიიღეს ნაწილი მათი. </p>
<p>15. ორთა ნათესავთა, ზოგმან ნათესავმან მანასესმან მიიღეს ნაწილი მათი წიაღ 
იორდანესა იერიქოჲთ კერძო ბღუარით აღმოსავალსა. </p>
<p>16. და ეტყოდა უფალი მოსეს და ჰრქუა: </p>
<p>17. ესე არს სახელები კაცთაჲ მათ, რომელთა დაგიმკჳდრონ თქუენ ქუეყანაჲ იგი - 
ელიაზარ მღდელმან და ისუ ნავესმან. </p>
<p>18. და მთავარი ერთი ნათესავისაგან მოიყვანოთ დამკჳდრებად თქუენდა ქუეყანისა 
მის. </p>
<p>19. და ესე არს სახელები კაცთაჲ მათ: </p>
<p>20. ნათესავისა იუდაჲსა - ქალებ, ძე იეფონესი. </p>
<p>21. ნათესავი ძეთა სჳმეონისთაჲ - სალამიელ, ძე სემიუდისი, ელიად, ძე ქესლონისი,
</p>
<p>22. ნათესავთა ძეთა დანისთაჲ - მთავარი ბოკკი, ძე იოგლისი. </p>
<p>23. ძეთა იოსებისთაჲ - ნათესავისა ძეთა მანასესთაჲ - მთავარი ანელ, ძე ეფოდისი.
</p>
<p>24. ნათესავისა ძეთა ეფრემისთაჲ - მთავარი კამუელ, ძე საფტანისი. </p>
<p>25. ნათესავისა ძეთა ზაბულონისთაჲ - მთავარი ელისაფან, ძე ფარნაქისა. </p>
<p>26. ნათესავისა იზაქარისთაჲ - მთავარი ფალტიელ, ძე უზაჲსი. </p>
<p>27. ნათესავისა ძეთა ასერისთაჲ - მთავარი აქიურ, ძე სელიმისი. </p>
<p>28. ნათესავისა ძეთა ნეფთალემისთაჲ - მთავარი ფადაელ, ძე ამიუდისი. </p>
<p>29. ესე არიან, რომელთა ამცნო უფალმან განყოფად ძეთა ისრაჱლისათა ქუეყანასა 
ქანანისასა. </p>
<h2>35</h2>
<p>1. და ეტყოდა უფალი მოსეს დასავალით კერძო მოაბსა იორდანესა ზედა იერიქოჲთ კერძო და 
ჰრქუა: </p>
<p>2. ამცენ ძეთა ისრაჱლისათა, და სცენ ლევიტელთა ნაწილისაგან სამკჳდრებელისა 
მათისა ქალაქები საყოფელად და აგარაკები ქალაქებისა გარემოს მათსა ლევიტელთა. </p>
<p>3. და იყუნენ ქალაქნი იგი საყოფელად მათდა, გარემოს მათსა იყოს საცხოვრისა 
მათისა და ოთხფერჴისა მათისათჳს. </p>
<p>4. და საბრძანებელი ქალაქთა, რომელ მისცეთ ლევიტელთა ზღუდითგან ქალაქისათა 
გამართ ორ ათასი წყრთა. </p>
<p>5. დაზომო გარეშე ქალაქისა და აღმოსავლით კერძო ადგილი ორ ათას წყრთა და ბღუარით 
კერძო - ორ ათასი წყრთა და ზღჳთ კერძო - ორ ათასი წყრთა, ჩრდილოდ კერძო - ორ ათასი 
წყრთა. ესე იყავნ თქუენდა და საზღვარნი ქალაქთანი. </p>
<p>6. და ქალაქნი, რომელ მივსცნეთ ლევიტელთა, ექუსნი იგი ქალაქნი შესაოტებელნი, 
რომელ მისცნეთ შევლტოლად მუნ კაცისმკლველისა და ამათ თანა ორმეოცდაორ ქალაქ. </p>
<p>7. ყოველი ქალიქები, რომელი მისცეთ ლევიტელთა ორმეოცდარვა ქალაქ იგი და დაბნები 
მისი. </p>
<p>8. და ქალაქები, რომელ სცეთ სამკჳდრებელისაგან ძეთა ისრაჱლისათაჲსა უდიდესთაგან 
დიდად და მცირეთაგან მცირედ თითოეულად მსგავსად სამკჳდრებელისა თჳსისა, რომელ 
დაიმკჳდრონ, სცეს ქალაქთაგან ლევიტელთა. </p>
<p>9. და ეტყოდა უფალი მოსეს და ჰრქუა: </p>
<p>10. ეტყოდე ძეთა ისრაჱლისათა და არქუ მათ: თქუენ წიაღხვალთ იორდანესა, ქუეყანად 
ქანაანისა. </p>
<p>11. და განაკუთნეთ თქუენდად ქალაქნი, შესავედრებელად იყუნენ იგინი თქუენდა 
შევლტოლად მუნ კაცისმკლველისა, ყოველმან, რომელმან მოკლას კაცი არანეფსით. </p>
<p>12. და იყუნენ თქუენდა ქალაქნი იგი შესავედრებელად მეძიებელისაგან სისხლისაჲსა 
და არა მოკუდეს კაცისმკლველი იგი ვიდრე წარდგომადმდე წინაშე კრებულისა საშჯელად.
</p>
<p>13. და ქალაქნი იგი, რომელ მისცნეთ, ექუსნი ქალაქნი შესავედრებელად იყუნენ 
თქუენდა. </p>
<p>14. სამნი იგი ქალაქნი მისცნეთ წიაღ იორდანესა და სამნი იგი მისცნეთ ქუეყანასა 
ქანაანისასა. შესავედრებელად იყუნენ ძეთა ისრაჱლისათა და მოქცეულთა და მსხემთა, 
რომელ იყუნენ თქუენ შორის, იყუნენ ექუსნი ესე ქალაქნი შესავედრებელად მუნ ყოვლისა 
კაცისმკლველისა არანეფსით. </p>
<p>16. უკუეთუ ჭურჭლითა რკინისაჲთა სცეს და მოკუდეს, კაცისმკლველ არს, სიკუდილით 
მოკუედინ მკლველი იგი. </p>
<p>17. უკუეთუ ქვაჲ ვინმე აღიღოს ჴელითა, რომელსა შინა მოკუდეს, და მით სცეს მას და 
მოკუდეს, კაცისმკლველ არს, სიკუდილით მოკუედინ მკლველი იგი. </p>
<p>18. უკუეთუ ჭურჭლითა ძელისაჲთა ჴელითა სცეს ვინმე მას და მოკუდეს, კაცისმკლველ 
არს იგი, სიკუდილით მოკუედინ მკლველი იგი. </p>
<p>19. მეძიებელმან მან სისხლისამან მოკლას, რაჟამს შეემთხჳოს მას. ამან მოკლას 
იგი. </p>
<p>20. უკუეთუ მტერობით უგუმიროს მას და დაუტეოს მის ზედა ყოველი ჭურჭელი ზაკჳთ და 
მოკუდეს, </p>
<p>21. ანუ მანკიერებით სცეს მას ჴელითა თჳსითა და მოკუდეს, სიკუდილით მოკუედინ 
მცემელი იგი, კაცისმკლველ არს, მეძიებელმან მან სისხლისამან მოკლას მკლველი იგი, 
რაჟამს შეემთხჳოს მას იგი. </p>
<p>22. უკუეთუ მყის არა მტერობით უგუმიროს მას, ანუ მიაგდოს მის ზედა ყოველი 
ჭურჭელი, არა უმზირდა მას, </p>
<p>23. არღაცა ყოვლითა ქვითა, რომლითა მოკუდეს მით, არამეცნიერობით და დაეცეს მის 
ზედა და მოკუდეს, ხოლო იგი არა მტერ იყო მას, არცაღა ეძიებდა ბოროტსა-ყოფად მისა.
</p>
<p>24. და საჯოს კრებულმან შორის მცემელისა მის და შორის მეძიებელისა სისხლისაჲსა 
მსგავსად ამას საშჯელისა. </p>
<p>25. და განარინოს კრებულმან მან მკლველი იგი მეძიებელისა მისგან სისხლისაჲსა და 
შეიყვანოს კრებულმან მან ქალაქსა მას შესავედრებელსა. და დაეშენოს მუნ ვიდრე 
მოსიკუდიდმდე მღდელისა მის დიდისა, რომელსა სცხეს საცხებელითა წმიდითა. </p>
<p>26. უკუეთუ გამოვიდეს მკლველი იგი საღზვართა მისთა ქალაქისათა, რომელსა შეევედრა 
მუნ. </p>
<p>27. და პოვოს იგი მეძიებელმან მან სისხლისამან გარეშე საზღვართა ქალაქისა მის 
შესავედრებელისა მისისათა და მოკლას მეძიებელმან მან სისხლისამან მკლველი იგი, არა 
თანამდებ იყოს, </p>
<p>28. არამედ ქალაქსა მას შესავედრებელსა შენ იყოს, ვიდრემდის მოკუდეს მღდელი იგი 
დიდი და შემდგომად სიკუდილისა მღდელისა მის დიდისა მიიქცეს მკლველი იგი ქუეყანად 
სამკჳდრებელად თჳსა. </p>
<p>29. და იყოს ესე თქუენდა სამართალ საშჯელისა ნათესავთა თქუენთა ყოველთა 
სამკჳდრებელთა თქუენთა. </p>
<p>30. ყოველმან, რომელმან სცეს კაცსა მოწამით, მოკლას მკლველი იგი და მოწამემან 
ერთმან არა წამოს კაცისათჳს მოსიკუდიდ. </p>
<p>31. და არა მოიღო საჴსარი სულისათჳს მკლველისაგან, რომელი სიკუდილისა თანამდებ 
იყოს, არამედ სიკუდილით მოკუდეს. </p>
<p>32. არა მოიღოს საჴსარი ოხებად მისა ქალაქთა შესავედრებელთა, რათამცა შენ იყო 
იგი კუალად ქუეყანასა ზედა ვიდრე მოსიკუდიდმდე მღდელისა მის დიდისა. </p>
<p>33. და არა მოსრათ ქუეყანაჲ, რომელსა ზედა თქუენ შენ ხართ, რამეთუ სისხლმან მან 
მოსრა ქუეყანაჲ და ვერ განერეს ქუეყანაჲ სისხლისა მისგან, რომელ დაითხია მას ზედა, 
არამედ მას სისხლსა ზედა, რომელ დასთხია იგი. </p>
<p>34. და არა შეაგინოთ ქუეყანა, რომელსა ზედა მკჳდრ ხართ თქუენ, და რომელსა ზედა 
დამკჳდრებულ ვარ მე თქუენ შორის, რამეთუ მე ვარ უფალი, რომელი დამკჳდრებულ ვარ 
შორის ძეთა ისრაჱლისათა. </p>
<h2>36</h2>
<p>1. და მოვიდეს მთავარნი ტომთა ნათესავსა ძეთა გალადისთანი ძისა მაქირისნი, ძისა 
მანასესნი, ნათესავისაგან ძეთა იოსებისთანი, და იტყოდეს წინაშე მოსესა და წინაშე 
ელიაზარ მღდელისა და წინაშე მთავართასა სახლებისა ტომთა ძეთა ისრაჱლისათასა </p>
<p>2. და თქუეს: უფალსა ჩუენსა ამცნო უფალმან მოცემად ქუეყანისა მის სამკჳდრებელისა 
წილით ძეთა ისრაჱლისათა და უფალსა ჩუენსა უბრძანა უფალმან მიცემად სამკჳდრებელი 
სალპადისი, ძმისა ჩუენისაჲ, ასულთა მისთა. </p>
<p>3. და ცოლ-ეყუნენ იგინი ერთსა ნათესავსა ძეთა ისრაჱლისათასა და აღიღოს ნაწილი 
იგი მათი სამკჳდრებელისაგან მამათა ჩუენთა და შეეძინოს სამკჳდრებელსა მას 
ნათესავისასა, რომელსაცა ეცოლნენ და ნაწილისაგან სამკჳდრებელისა ჩუენისაჲსა 
განეყენნენ. </p>
<p>4. უკუეთუ მიტევებაჲ იყოს ძეთა ისრაჱლისათაჲ და შეეძინოს სამკჳდრებელი იგი მათი, 
სამკჳდრებელისაგან ნათესავისა ტომისა ჩუენისაჲსა მიიღონ სამკჳდრებელი იგი მათა. </p>
<p>5. და ამცნო მოსე ძეთა ისრაჱლისათა ბრძანებითა უფლისათა და ჰრქუა: ესრე იტყჳან 
ნათესავნი ძეთა იოსებისთანი. </p>
<p>6. ესე სიტყუაჲ, რომელი უბრძანა უფალმან სულთა სალპადისთა და ჰრქუა: სთნავს თუ 
წინაშე მათსა, ცოლ-ეყვნედ იგინი ტომსა მამისა მათისსა ეცოლნენ იგინი. </p>
<p>7. და არა გარდაიქცეს სამკჳდრებელი ძეთა ისრაჱლისათაჲ ნათესავითი ნათესავად, 
არამედ კაცად-კაცადი სამკჳდრებელსა ნათვსავისა მამულისა თჳსისასა შეეკრძალნენ ძენი 
ისრაჱლისანი. </p>
<p>8. და ყოველი ასული, რომელი ეძიებდეს სამკჳდრებელსა ნათესავისაგან ძეთა 
ისრაჱლისათა ერთტომსა მამისა თჳსისასა ცოლ-ეყოს, რათა მოიძიონ ძეთა ისრაჱლისათა 
კაცად-კაცადმან სამკჳდრებელი მამული თჳსი. </p>
<p>9. და არა გარდაიცვალოს ნაწილი ნათესავითი ნათესავად სხუად, არამედ თჳთოეულად 
სამკჳდრებელსა თჳსსა შეუდგენ ძენი ისრაჱლისანი. </p>
<p>10. ვითარცა უბრძანა უფალმან მოსეს, ეგრე ყვეს ასულთა სალპადისთა. </p>
<p>11. და ცოლ-ეყვნენ თერსა და ეგლა, მელქა, და ნოა და მალა ასულნი სალპადისნი 
მამისძმისწულთა მათთა, </p>
<p>12. ტომისაგან მანასესთა ძეთა იოსებისთა ცოლ-ეყვნეს იგინი და იყო სამკჳდრებელი 
მათი ნათესავსა თანა ტომისა მამისა მათისასა. </p>
<p>13. ესე არიან მცნებანი და სამართალნი და განკითხვანი, რომელ ამცნო უფალმან 
ჴელითა მოსესითა დასავალით მოაბსა, იორდანესა ზედა, იერიქოჲთ კერძო. </p>







<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>