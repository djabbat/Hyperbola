<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - ფსალმუნნი დავითისა (1-20)</title>
<link rel="shortcut icon" href="../../favicon.ico" />

<META http-equiv=Content-Language content=ka>
<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>დავით წინასწარმეტყველისა მიერ ქებაჲ </h1>
<h2>კანონი ა </h2>
<h2>ფსალმუნი დავითისი ზედაწარუწერველი ებრაელთა შორის <br>
<br>
</h2>
<h2>1</h2>
<p>1. ნეტარ არს კაცი, რომელი არა მივიდა ზრახვასა უღმრთოთასა და გზასა ცოდვილთასა 
არა დადგა </p>
<p>2. და საჯდომელსა უსჯულოთასა არა დაჯდა, არამედ შჯულსა უფლისასა არს ნება მისი 
და შჯულსა მისსა ზრახავნ იგი დღე და ღამე. </p>
<p>3. და იყოს იგი ვითარცა ხე, დანერგული თანაწარსადინელსა წყალთასა, რომელმან 
გამოსცის ნაყოფი მისი ჟამსა თჳსსა და ფურცელნი მისნი არა დასცჳვენ, და ყოველივე, 
რაცა ყოს, წარემართოს მას. </p>
<p>4. არა ესე უღმრთონი, არა ესრე, არამედ ვითარცა მტუერი, რომელ აგავის ქარმან 
პირისაგან ქუეყანისა. </p>
<p>5. ამისთჳს არა აღდგენ უღმრთონი სასჯელსა, არცა ცოდვილნი ზრახვასა მართალთასა;
</p>
<p>6. რამეთუ უწყის უფალმან გზაჲ მართალთა და გზაჲ უღმრთოთა წარწყმდეს. </p>
<h2>2<br>
ფსალმუნი დავითისი</h2>
<p>1. რად აღიძრნეს წარმართნი და ერმან იზრახა ცუდი? </p>
<p>2. შეითქუნეს მეფენი ქუეყანისანი და მთავარნი შეკრბეს ერთად უფლისათჳს და 
ცხებულისა მისისათჳს. </p>
<p>3. განვხეთქნეთ აპაურნი მათნი და განვაგდოთ ჩუენგან უღელი მათი. </p>
<p>4. რომელი დამკჳდრებულ არს ცათა შინა, ეცინოდის მათ და უფალმან შეურაცხ-ყუნეს 
იგინი </p>
<p>5. მაშინ იტყოდის მათდა მიმართ რისხვითა მისითა და გულისწყრომითა მისითა 
შეაძრწუნნეს იგინი. </p>
<p>6. ხოლო მე დავდეგ მეუფედ მის მიერ ზედა სიონსა, მთასა წმიდასა მისსა </p>
<p>7. თხრობად ბრძანებასა უფლისასა. უფალმან მრქუა მე: ძე ჩემი ხარი შენ, და დღეს 
მიშობიე შენ. </p>
<p>8. ითხოენ ჩემგან და მიგცნე შენ წარმართნი სამკჳდრებელად შენდა და დაპყრობად 
შენდა კიდენი ქუეყანისანი. </p>
<p>9. ჰმწყსნე იგინი კუერთხითა რკინისათა და ვითარცა ჭურნი მეკეცეთანი შეჰმუსრნე 
იგინი. </p>
<p>10. და აწ, მეფენო, გულისჴმა-ყავთ და განისწავლენით ყოველნი მსაჯულნი 
ქუეყანისანი </p>
<p>11. ჰმონეთ ნფალსა შიშით და უგალობდით მას ძრწოლით. </p>
<p>12. მიიღეთ სწავლა, ნუუკუე განრისხნეს უფალი და წარსწყმდეთ თქუენ გზისა მისგან 
მართლისა, </p>
<p>13. რაჟამს აღატყდეს მყის გულისწყრომა მისი. ნეტარ არიან ყოველნი რომელნი ესვენ 
მას. </p>
<h2>3</h2>
<p><b>1. ფსალმუნი დავითისი, რაჟამს ივლტოდა იგი პირისაგან აბესალომისა, ძისა 
თჳსისა </b></p>
<p>2. უფალო, რად განმრავლდეს მაჭირვებელნი ჩემნი? და მრავალნი აღდგეს ჩემ ზედა.
</p>
<p>3. მრავალთა ჰრქჳან სულსა ჩემსა: არა არს ცხორებაჲ მისი ღმრთისა მიერ მისისა.
</p>
<p>4. ხოლო შენ, უფალო, მწე ჩემდა ხარ, დიდებაჲ ჩემდა და ასამაღლებელ თავისა 
ჩემისა. </p>
<p>5. ჴმითა ჩემითა უფლისა მიმართ ღაღად-ვყავ და შეესმა ჩემი მთით წმიდით მისით.
</p>
<p>6. მე დავწევ და დავიძინე და განვიღჳძე, რამეთუ უფალი მწე მეყო მე. </p>
<p>7. არა შემეშინოს მე ბევრეულისაგან ერისა, რომელთა-იგი გარემომიცვეს მე. აღდეგ, 
უფალო, მაცხოვნე მე, ღმერთო ჩემო, </p>
<p>8. რამეთუ შენ დასცენ ყოველნი, რომელნი მემტერნეს მე ამაოდ; კბილნი ცოდვილთანი 
შენ შეჰმუსრენ. </p>
<p>9. უფლისაჲ არს ცხორებაჲ და ერსა შენსა ზედა არს კურთხევა შენი. დიდებაჲ </p>
<h2>4</h2>
<p><b>1. დასასრულსა გალობათასა ფსალმუნი დავითის </b></p>
<p>2. ხადილსა ჩემსა ესმა ჩემი ღმერთსა სიმართლისა ჩემისასა. ჭირსა ჩემსა განმივრცე 
მე, მიწყალე მე და ისმინე ლოცვისა ჩემისა. </p>
<p>3. ძენო კაცთანო, ვიდრემდის გულფიცხელ ხართ? რად გიყუარს ამაოება და ეძიებთ 
სიცრუესა? </p>
<p>4. გულისჴმა-ყავთ, რამეთუ საკჳრველ-ყო უფალმან წმიდაჲ თჳსი; უფალსა შეესემინ 
ჩემი ღაღადებასა ჩემსა მისა მიმართ. </p>
<p>5. განრისხნებოდეთ და ნუ სცოდავთ; რაჲ სთქუათ გულთა შინა თქუენთა, სარეცელთა 
თქუენთა ზედა შეინანეთ. </p>
<p>6. შეწირეთ მსხუერპლი სიმართლისა და ესევდით უფალსა. მრავალთა თქუან: ვინ 
გჳჩუენოს ჩუენ კეთილი? </p>
<p>7. გამოჩნდა ჩუენ ზედა ნათელი პირისა შენისა, უფალო. მოეც სიხარული გულსა ჩემსა,
</p>
<p>8. ნაყოფისაგან იფქლისა და ღჳნისა და ზეთისა მათისა განმრავლდეს. </p>
<p>9. მშჳდობით მას ზედა დავწვე და დავიძინო, </p>
<p>10. რამეთუ შენ, უფალმან, მხოლო სასოებით დამამკჳდრე მე. </p>
<h2>5</h2>
<p><b>1. დასასრულსა მკჳდრისათჳს, ფსალმუნი დავითის </b></p>
<p>2. სიტყუანი ჩემნი ყურად-იხუენ, უფალო, გულისხმა-ყავ ღაღადებაჲ ჩემი, </p>
<p>3. მომხედენ ჴმასა ლოცვისა ჩემისასა, მეუფეო ჩემო და ღმერთო ჩემო; </p>
<p>4. რამეთუ შენდამი ვილოცო, უფალო. </p>
<p>5. განთიად შეისმინე ჴმისა ჩემისა, განთიად წარვდგე შენდა და გეჩუენო შენ. 
რამეთუ შენ ღმერთი არა ეგრე ხარ, ვითარმცა გინდა უსჯულოებაჲ; </p>
<p>6. არა დაიმკჳდროს შენ თანა უკეთურმან, არცა დადგენ უსჯულონი წინაშე თუალთა 
შენთა; </p>
<p>7. მოიძულენ შენ ყოველნი მოქმედნი უსჯულოებისანი. წარსწყმიდნე შენ ყოველნი, 
რომელნი იტყჳან სიცრუესა; კაცი მოსისხლე და მზაკუარი სძაგს უფალსა. </p>
<p>8. ხოლო მე მრავლითა მოწყალებითა შენითა შევიდე სახლსა შენსა, თაყუანის-ვსცე 
ტაძარსა წმიდასა შენსა შიშითა შენითა. </p>
<p>9. უფალო, მიძეღუ მე სიმართლითა შენითა და მტერთა ჩემთათჳს წარმართე შენ წინაშე 
გზაჲ ჩემი. </p>
<p>10. რამეთუ არა არს პირსა მათსა ჭეშმარიტებაჲ, გული მათი ამაო, </p>
<p>11. სამარე ზეაღებულ არს ჴორჴი მათი, ენითა მათითა ზაკვიდეს. საჯენ იგინი, 
ღმერთო; დაეცნედ იგინი ზრახვათა მათთაგან; სიმრავლისაებრ უღმრთოებათა მათთასა 
განიშორენ იგინი, რამეთუ გაგამწარეს შენ, უფალო. </p>
<p>12. და იშუებდენ ყოველნი, რომელნი გესვენ შენ, უკუნისამდე იხარებდენ და 
დაიმკჳდრო მათ შორის. და იქადოდიან შენდამი, რომელთა უყუარს სახელი შენი. </p>
<p>13. რამეთუ შენ აკურთხო მართალი, უფალო, ვითარცა ჭურითა სათნოებისათა 
გჳრგჳნოსან-მყვენ ჩუენ. </p>
<h2>6</h2>
<p><b>1. დასასრულსა, გალობასა შინა, მერვისათჳს, ფსალმუნი დავითისი </b></p>
<p>2. უფალო, ნუ გულისწყრომითა შენითა მამხილებ მე, ნუცა რისხვითა შენითა მსწავლი 
მე. </p>
<p>3. მიწყალე მე, უფალო, რამეთუ უძლურ ვარ; განმკურნე მე, უფალო, რამეთუ 
შემიძრწუნდეს ძუალნი ჩემნი. </p>
<p>4. და სული ჩემი შეძრწუნდა ფრიად; და შენ, უფალო, ვიდრემდის? </p>
<p>5. მოიქეც, უფალო, იჴსენ სული ჩემი, მაცხოვნე მე წყალობისა შენისათჳს, </p>
<p>6. რამეთუ არა არს, ვინ სიკუდილსა შინა მოგიჴსენოს შენ, ანუ ჯოჯოხეთს შინა ვინ 
აღგიაროს შენ. </p>
<p>7. დავშუერი მე სულთქმითა ჩემითა, დავბანო მარად ღამე ცხედარი ჩემი, ცრემლითა 
ჩემითა სარეცელი ჩემი დავალტვო. </p>
<p>8. განრისხდა გულისწყრომითა თუალი ჩემი, განვჰკფდი მე ყოველთა ზედა მტერთა 
ჩემთა. </p>
<p>9. განმეშორენით ჩემგან ყოველნი მოქმედნი უსჯულოებისანი, </p>
<p>10. რამეთუ შეესმა უფალსა ჴმაჲ ტირილისა ჩემისა; ისმინა უფალმან ვედრებისა 
ჩემისა, უფალმან ლოცვა ჩემი შეიწყნარა. </p>
<p>11. ჰრცხუენოდედ და შეძრწუნდედ ყოველნი მტერნი ჩემნი, მართლუკუნიქცედ და 
ჰრცხუენოდედ ფრიად და მსთუად. დიდება </p>
<h2>7</h2>
<p><b>1. ფსალმუნი დავითისი, რომლითა აქო უფალი სიტყუათა მათთჳს ქუშისთა, ძისა 
იემენისთა. </b></p>
<p>2. უფალო ღმერთო ჩემო, შენ გესავ, მაცხოვნე მე და ყოველთა მდევართა ჩემთაგან 
მიჴსენ მე. </p>
<p>3. ნუ სადა წარიტაცოს ვითარცა ლომმან სული ჩემი, არავინ იყოს მჴსნელ ჩემდა, არცა 
მაცხოვარ. </p>
<p>4. უფალო ღმერთო ჩემო, უკუეთუ ვყავ ესე, ანუ არს უსჯულოებაჲ ჴელთა ჩემთა, </p>
<p>5. ანუ თუ მისა დავაგე, რომელთა მომაგეს მე ბოროტი, გან-სამე-უკუე-ვვარდე მტერთა 
ჩემთაგან ცუდი; </p>
<p>6. დევნოს სამე მტერმან სული ჩემი და ეწიოს და დათრგუნოს ქუეყანად ცხორებაჲ ჩემი 
და დიდებაჲ ჩემი მიწასა შინა დაამკჳდროს. </p>
<p>7. აღდეგ, უფალო, რისხვითა შენითა, ამაღლდი მოსრულებად მტერთა შენთა და 
განიღჳძე, უფალო ღმერთო ჩემო, ბრძანებითა მით, რომელ ამცენ. </p>
<p>8. და კრებული ერთა გარემოგადგეს შეუ და ამისათჳს მაღლად მოიქეც. </p>
<p>9. უფალმან განსაჯნეს ერნი; მისაჯე მე, უფალო, სიმართლითა ჩემითა და უმანკოებითა 
ჩემითა ჩემდამო. </p>
<p>10. აღესრულნედ ძჳრნი ცოდვილთანი და წარუმართო მართალსა, რომელი განიკითხავ 
გულსა და თირკმელთა, ღმერთო მართალო. </p>
<p>11. შეწევნა ჩემი ღმრთისა მიერ, რომელმან განარინნის წრფელნი გულითა. </p>
<p>12. ღმერთი მართლმსაჯულ, ძლიერ და სულგრძელ, რომელმან არა მოავლინის რისხვა მისი 
მარადღე. </p>
<p>13. არა თუ მოიქცეთ, მახჳლი მისი ლესულ არს, მშჳლდსა მისსა გარდაუცუამს და 
განუმზადებიეს იგი; </p>
<p>14. და მის თანა განუმზადებიან ჭურნი სიკუდილისანი; ისარნი მისნი შესაწველთათჳს 
ქმნნა. </p>
<p>15. აჰა, ესერა, ელმოდა სიცრუჱ, მუცლად-იღო სალმობაჲ და შვა უსჯულოებაჲ. </p>
<p>16. ჴნარცჳ თხარა და აღმოჰკუეთა და შთავარდეს იგი მთხრებლსა მას, რომელცა ქმნა.
</p>
<p>17. მიექცეს სალმობაჲ მისი თავსა მისსა და სიცრუჱ მისი თხემსა მისსა ზედა 
დაუჴდეს. </p>
<p>18. აუვარო უფალსა სიმართლითა მისითა და უგალობდე სახელსა უფლისა მაღლისასა. </p>
<h2>8</h2>
<p><b>1. დასასრულსა, საწნეხელთათჳს, ფსალმუნი დავითისი </b></p>
<p>2. უფალო, უფალო ჩუენო, ვითარ საკჳრველ არს სახელი შენი ყოველსა ქუეყანასა ზედა, 
რამეთუ ამაღლდა დიდად შუენიერებაჲ შენი ზესკნელს ცათა. </p>
<p>3. პირითა ყრმათა ჩჩჳლთა მწოვართათა დაამტკიცე ქებაჲ მტერთა შენთათჳს, რათამცა 
დაიჴსნა მტერი იგი და შურისმგებელი. </p>
<p>4. რამეთუ ვიხილნე მე ცანი, ქმნილნი თითთა შენთანი, მთოვარე და ვარსკულავები, 
რომელ შენ დააფუძნენ. </p>
<p>5. რაჲ არს კაცი, რამეთუ მოიჴსენე მისი, ანუ ძე კაცისა, რამეთუ მოხედავ მას? </p>
<p>6. დააკლე იგი მცირედ რაჲმე ანგელოზთა, დიდებითა და პატივითა გჳრგჳნოსან-ჰყავ 
იგი. </p>
<p>7. და დაადგინე იგი ზედა ქმნულსა ჴელთა შენთასა, </p>
<p>8. ყოველივე დაამორჩილე ქუეშე ფერჴთა მისთა. ცხოვარი და ზროხაჲ ყოველივე, </p>
<p>9. მერმეცა და პირუტყუნი ველისანი, მფრინველნი ცისანი და თევზნი ზღჳსანი, 
რაოდენნი ვლენან ალაგებსა მას ზღუათასა. </p>
<p>10. უფალო, უფალო ჩუენო, ვითარ საკჳრველ არს სახელი შენი ყოველსა ქუეყანასა 
ზედა. დიდებაჲ </p>
<h2>კანონი ბ.</h2>
<h2>9</h2>
<p><b>1. დასასრულსა, საიდუმლოთათჳს ძისათა, ფსალმუნი დავითისი </b></p>
<p>2. აღგიარო შენ, უფალო, ყოვლითა გულითა ჩემითა და მიუთხრა მე ყოველი 
საკჳრველებაჲ შენი, </p>
<p>3. ვიხარებდე და ვიშუებდე შენდამი და უგალობდე სახელსა შენსა, მაღალო. </p>
<p>4. რაჟამს უკუნიქცეს მტერი ჩემი მართლუკუნ, მოუძლურდენ და წარწყმდენ პირისაგან 
შენისა. </p>
<p>5. რამეთუ ჰყავ სამართალი ჩემი და მშჯავრი ჩემი, დაშჯედ საყდართა ზედა, მსაჯულო 
სიმართლისაო. </p>
<p>6. შეჰრისხენ შენ წარმართთა და წარწყმდა უღმრთოჲ; სახელები მათი აჰჴოცე 
უკუნისამდე და უკუნითი უკუნისამდე. </p>
<p>7. მტერსა მახჳლნი მოაკლდეს სრულიად და ქალაქნი აღაოჴრენ; წარწყმდა საჴსენებელი 
მათი ღაღადებით; </p>
<p>8. და უფალი ჰგიეს უკუნისამდე; განჰმზადა სამართალსა ზედა საყდარი თჳსი. </p>
<p>9. და თავადმან განსაჯოს სოფელი სიმართლით და განიკითხნეს ერნი სიწრფოებით. </p>
<p>10. ვყო უფალი შესავედრებელ დავრდომილსა, მწე კეთილ ჟამსა ჭირისასა. </p>
<p>11. და გესვიდენ შენ ყოველნი, რომელთა იციან სახელი შენი, რამეთუ არა დასთხიენ 
მეძიებელნი შენნი, უფალო. </p>
<p>12. უგალობდეთ უფალსა, რომვლი დამკჳდრებულ არს სიონს, მიუთხრენით წარმართთა 
შორის საქმენი მისნი. </p>
<p>13. რამეთუ რომელი გამოეძიებს სისხლთა მათთა, მოიჴსენა და არა დაივიწყა 
ღაღადებაჲ დავრდომილთა. </p>
<p>14. მიწყალე მე, უფალო, და იხილე სიმდაბლე ჩემი მტერთა ჩემთაგან, </p>
<p>15. რომელმან აღმამაღლა მე ბჭეთაგან სიკუდილისათა, რათა მიუთხრა მე ყოველი 
ქებულებაჲ შენი ბჭეთა ასულისა სიონისათა; </p>
<p>16. ვიხარებდეთ ჩუენ მაცხოვარებითა შენითა. დაინთქნეს წარმართნი განსახრწნელსა 
მას, რომელცა ქმნეს; მახითა ამით, რომელ დაარწყუეს, შეიპყრა ფერჴი მათი. </p>
<p>17. განცხადებულ არს უფალი ყოფად სასჯელისა, საქმითა ჴელითა თჳსთაჲთა შეიპყრა 
ცოდვილი. </p>
<p>18. მიიქცენ ცოდვილნი ჯოჯოხეთს და ყოველნი წარმართნი, რომელთა დაჰვიწყებიეს 
ღმრთისაჲ. </p>
<p>19. რამეთუ არა სრულიად დაივიწყოს გლახაკი და თმენა დავრდომილთა არა წარწყმდეს 
სრულიად. </p>
<p>20. აღდეგ, უფალო, ნუ ძლიერობნ კაცი, ისაჯნედ წარმართნი შენ წინაშე. </p>
<p>21. დაადგინე, უფალო, სჯულისმდებელ მათ ზედა; გულისჴმა-ყვედ წარმართთა, რამეთუ 
კაცნი არიან. </p>
<h2>10<br>
ფსალმუნი ებრაელთა შორის<br>
</h2>
<p>1. რადმე, უფალო, დასდეგ შორს და უგულებელს-მყოფ ჩუენ ჟამთა ოდენ ჭირისასა? </p>
<p>2. ამპარტავანებასა უღმრთოთასა შეიწვინ გლახაკი; შეპყრობილ იყვნენ იგინი 
ზრახვათა მათთგან, რომელთაცა ზრახვენ. </p>
<p>3. რამეთუ იქებინ თავით თჳსით ცოდვილი გულისთქუმათა შინა სულისა თჳსისათა და 
უღმრთოჲ იკურთხევინ. </p>
<p>4. განარისხა ცოდვილმან უფალი, მრავლითა გულისწყრომითა მისითა არა გამოიძიოს;
</p>
<p>5. არა არს ღმერთი წინაშე მისსა. ბილწ არიან გზანი მისნი ყოველსავე ჟამსა, 
მიღებულ არიან სამართალნი შენნი პირისაგან მისისა და ყოველთა მტერთა მისთა ზედა იგი 
ეუფლებინ. </p>
<p>6. რამეთუ თქუა გულსა შინა თჳსსა: არა შევიძრა მე თესლითი თესლამდე თჳნიერ 
ძჳრისა. </p>
<p>7. წყევითა და სიმწარითა და ზაკვითა სავსე არს პირი მისი, ენასა მისსა ქუეშე არს 
შრომაჲ და სალმობაჲ. </p>
<p>8. დაჯდეს იგი მზირად მდიდართა თანა ფარულად მოკლვად უბრალოსა; </p>
<p>9. თუალნი მისნი გლახაკსა ხედვენ; მზირინ ფარულად, ვითარცა ლომი საყოფელსა 
თჳსსა, მიტაცებად გლახაკისა და მიზიდვად მისა; </p>
<p>10. მახითა თჳსითა დაამდაბლოს იგი, დამდაბლდეს და დაეცეს, რაჟამს ეუფლებოდის იგი 
გლახაკსა. </p>
<p>11. რამეთუ თქუა გულსა შინა თჳსსა: დაუვიწყებიეს იგი ღმერთსა, გარემიიქცია პირი 
მისი არახილვად სრულიად. </p>
<p>12. აღდეგ, უფალო ღმერთო ჩემო, ამაღლდინ ჴელი შენი და ნუ დაივიწყებ გლახაკთა 
შენთა სრულიად. </p>
<p>13. რადმე განარისხა უღმრთომან ღმერთი? _ რამეთუ თქუა გულსა შინა თჳსსა: არა 
გამოიძიოს. </p>
<p>14. ჰხედავ შენ, რამეთუ სალმობასა და რისხვასა განიცდი, რათამცა მოგეცა შენ იგი 
ჴელთა შენთა. შენდა დაშთომილ არს გლახაკი; ობოლსა შენ ეყავ მწე. </p>
<p>15. შეჰმუსრე მკლავი ცოდვილისა და უკეთურისა; იძიოს ცოდვაჲ მისი და არა იპოვოს.
</p>
<p>16. უფალი მეფე არს უკუნისამდე და უკუნითი უკუნისამდე; წარწყმდენ წარმართნი 
ქუეყანით მისით. </p>
<p>17. ნებაჲ გლახაკთა ისმინე, უფალო; განმზადებასა გულისა მათისასა ერჩდა ყური 
შენი, </p>
<p>18. განკითხვად ობოლისა და გლახაკისა, რათა არა დაჰრთოს კაცმან კუალადცა მდიდრად 
სიტყუაჲ ქუეყანასა ზედა. </p>
<h2>10</h2>
<p><b>1. დასასრულსა, ფსალმუნი დავითისი </b></p>
<p>2. უფალსა ვესავ; ვითარ ეტყჳთ სულსა ჩემსა: იცვალებოდე მთათა ზედა, ვითარცა 
სირი? </p>
<p>3. რამეთუ, აჰა, ესერა, ცოდვილთა გარდააცვეს მშჳლდსა მათსა და განჰმზადნეს 
ისარნი კაპარჭთა მათთა, რათამცა ესროდეს ბნელსა შინა გულითა წრფელითა. </p>
<p>4. რამეთუ, რაჲ-იგი შენ აღაშენე, მათ დაარღჳეს; ხოლო მართალმან რაჲ ყო? </p>
<p>5. უფალი ტაძარსა წმიდასა მისსა, უფალი, ზეცას არს საყდარი მისი; თუალნი მისნი 
დავრდომილსა ხედვენ და წამნი მისნი განიკითხვენ ძეთა კაცთასა. </p>
<p>6. უფალმან განიკითხოს მართალი და უღმრთო, ხოლო ვის უყუარს სიცრუჱ, მას სძულს 
სული თჳსი. </p>
<p>7. წჳმოს ცოდვილთა ზედა მახე, ცეცხლი და წუნწუბაჲ და სული ნიაღვარისა _ ნაწილი 
სასუმელისა მათისა. </p>
<p>8. რამეთუ მართალ არს უფალი და სიმართლენი შეიყუარნა და სიწრფოებანი იხილნა 
პირმან მისმან. დიდებაჲ </p>
<h2>11</h2>
<p><b>1. დასასრულსა, მერვისათჳს ფსალმუნი დავითისი </b></p>
<p>2. მაცხოვნე მე, ღმერთო, რამეთუ მოაკლდა წმიდაჲ, რამეთუ შემცირდეს ჭეშმარიტნი 
ძეთა კაცთაგან. </p>
<p>3. ამავოსა იტყოდა კაცად-კაცადი მოყუსისა მიმართ თჳსისა, ბაგითა ზაკულითა გულსა 
შინა და გულსა შინა იტყოდა ბოროტსა. </p>
<p>4. აჴოცენინ უფალმან ყოველნი ბჭენი მზაკუარნი და ენაჲ დიდად მეტყუეელი, </p>
<p>5. რომელთა თქუეს: ენაჲ ჩუენი განვიდიდოთ, ბაგენი ჩუენნი ჩუენ თანა არიან; და 
ვინ ჩუენდა უფალ არს? </p>
<p>6. ჭირისათჳს გლახაკთასა და სულთქმისათჳს დავრდომილთასა აწ აღვდგე, იტყჳს უფალი, 
დავდვა ცხორებაჲ და განვცხადნე მას ზედა. </p>
<p>7. სიტყუანი უფლისანი არიან სიტყუა წმიდა, ვეცხლ გამოჴურვებულ და გამოცდილ მიწით 
და განწმედილ შჳდ წილად. </p>
<p>8. შენ, უფალო, მიცვენ ჩუენ და დამიმარხენ ჩუენ ამიერ თესლითგან და 
მიუკუნისამდე. </p>
<p>9. გარემოს უღმრთონი ვლენან; სიმაღლითა შენითა დაიცვენ ძენი კაცთანი. </p>
<h2>12<br>
დასასრულსა, ფსალმუნი დავითისი<br>
</h2>
<p>1. ვიდრემდის, უფალო, დამივიწყებ მე სრულიად? ვიდრემდის გარემიიქცევ პირსა შენსა 
ჩემგან? </p>
<p>2. ვიდრე ვისთჳს დავისხნე ზრახვანი სულსა ჩემსა და სალმობანი გულსა ჩემსა დღე და 
ღამე? </p>
<p>3. ვიდრემდის ამაღლდებოდის მტერი ჩემი ჩემ ზედა? მოიხილენ, შეგესემინ ჩემი, 
უფალო ღმერთო ჩემო, </p>
<p>4. განანათლენ თუალნი ჩემნი, ნუუკუე დავიძინო მე სიკუდიდ. </p>
<p>5. ნუსადა თქუას მტერმან ჩემმან: მრე ვეყავ მას; მაჭირვებელნი ჩემნი იხარებდენ, 
შე-თუ-ვიძრა. </p>
<p>6. ხოლო მე წყალობასა შენსა ვესავ; იხარებდეს გული ჩემი მაცხოვარებითა შენითა, 
უგალობდე უფალსა, კეთილისმყოფელსა ჩემსა და ვაქებდე სახელსა უფლისა მაღლისასა. </p>
<h2>13<br>
დასასრულსა, ფსალმუნი დავითისი<br>
</h2>
<p>1. თქუა უგუნურმან გულსა შინა თჳსსა: არა არს ღმერთი. განირყუნნეს და ბილწ 
იქმნენ იგინი უსჯულოებითა; არავინ არს, რომელმანცა ქმნნა სიტკბოებაჲ. </p>
<p>2. უფალმან ზეცით მოხედნა ყოველთა ზედა ძეთა კაცთასა ხილვად, იყოს თუ ვინმე 
გულისხმის-მყოფელ, ანუ გამომეძიებელ ღმრთისაჲ. </p>
<p>3. ყოველთავე მიაქციეს ერთბამად, უჴმარ იქმნნეს, არავინ არს, რომელმანმცა ქმნა 
სიტკბოებაჲ, არავინ არს მიერთამდე. სამარე ზე აღებულ არს ჴორჴი მათი, ენითა მათითა 
ზაკვიდეს, გესლი ასპიტისა ბაგეთა ქუეშე მათსა, რომელთანი პირნი წყევითა და 
სიმწარითა სავსე არიან, განმზადებულ არიან ფერჴნი მათნი დათხევად სისხლისა. 
შემუსრაჲ და სალმობაჲ არს გზანი მათნი, და გზანი მშჳდობისანი არ იცნეს, არა არს 
შიში ღმრთისაჲ წინაშე თუალთა მათთა. </p>
<p>4. არა გულისხმა-ყონ ყოველთა, რომელნი იქმან უსჯულოებასა, რომელნი შესჭამენ ერსა 
ჩემსა საჭმელებრ, პურებრ, </p>
<p>5. უფალსა არა ხადეს. მუნ შეეშინა შიში, სადა-იგი არა იყო შიში, </p>
<p>6. რამეთუ ღმერთი არს თესლთა შორის მართალთასა. ზრახვასა გლახაკისასა არცხუენთ, 
ხოლო უფალი სასო მისსა არს. </p>
<p>7. ვინ მოსცეს სიონით ცხორებაჲ ისრაჱლსა? რაჟამს მოაქციოს უფალმან ტყუჱ ერისა 
თჳსისა, იხარებდეს იაკობ და იშუებდეს ისრაჱლი. დიდება </p>
<h2>14<br>
დასასრულსა, ფსალმუნი დავითისი<br>
</h2>
<p>1. უფალო, ვინ დაეშენოს კარავსა შენსა, ანუ ვინ დაემკჳდროს მთასა წმიდასა შენსა?
</p>
<p>2. რომელი ვიდოდის უბიწოდ და იქმოდის სიმართლესა </p>
<p>3. და იტყოდის ჭეშმარიტებასა გულსა შინა თჳსსა; რომელმან არა ზაკვა ენითა თჳსითა 
და არცა უყო მოყუასსა თჳსსა ბოროტი </p>
<p>4. და ყუედრებაჲ მახლობელთა მისთა ზედა არა მოიღო. შეურაცხ არს მის წინაშე 
უკეთური, ხოლო მოშიშთა უფლისათა ადიდებს; რომელი ეფუცოს მოყუასსა თჳსსა და არა 
ეცრუოს; </p>
<p>5. ვეცხლი მისი არა მისცა აღნადგინეგად და ქრთამი უბრალოსა ზედა არა მოიღო; 
რომელმან ყოს ესე, იგი არა იძრას უკუნისამდე. </p>
<h2>15<br>
ძეგლისწერა დავითისი<br>
</h2>
<p>1. მიცევ, მე უფალო, რამეთუ შენ გესავ. </p>
<p>2. ვარქუ უფალსა: უფალი ჩემი ხარი შენ, რამეთუ კეთილთა ჩემთაგან არა გიჴმს. </p>
<p>3. წმიდათა რომელნი არიან ქუეყანასა მისსა, საკჳრველ-ყო უფალმან ყოველივე ნებაჲ 
მისი მათ შორის. </p>
<p>4. განმრავლდეს უძლურებანი მათნი, და ამისსა შემდგომად ისწრაფეს; არა შევკრიბო 
კრებულები მათი სისხლთაგან, არცა მოვიჴსენო სახელები მათი ბაგითა ჩემითა. </p>
<p>5. უფალი ნაწილ არს მკჳდრობისა ჩემისა და სასუმელისა ჩემისა; შენ ხარ, რომელმან 
მომაგე მე მკჳდრობაჲ ჩემი ჩემდა. </p>
<p>6. საბელნი მხუდეს მე რჩეულთა ჩემთა თანა, და რამეთუ სამკჳდრებელი ჩემი მტკიცე 
არს ჩემდა. </p>
<p>7. ვაკურთხო უფალი, რომელმან გულისხმა-მიყო მე, რამეთუ ღამემდე და უმეტესცა 
განმსწავლეს მე თირკმელთა ჩემთა. </p>
<p>8. წინაწარვხედევდ უფალსა, წინაშე ჩემსა მარადის. რამეთუ მარჯულ ჩემსა არს, რათა 
არა შევიძრა. </p>
<p>9. ამისთჳს განიხარა გულმან ჩემმან და გალობდა ენაჲ ჩემი, უფროჲსღა და ჴორცთაცა 
ჩემთა დაიმკჳდრონ სასოებით. </p>
<p>10. რამეთუ არა დაუტევო სული ჩემი ჯოჯოხეთს, არცა სცე წმიდასა შენსა ხილვად 
განსახრწნელსა. </p>
<p>11. მაუწყენ მე გზანი ცხორებისანი და აღმავსო მე სიხარულითა პირისა შენისათა; 
შუენიერებაჲ მარჯუენესა შინა შენსა სრულიად.</p>
<h2>16<br>
ლოცვა დავითისი<br>
</h2>
<p>1. ისმინე, უფალო სიმართლისა ჩემისა, მოხედენ ვედრებასა ჩემსა, ყურად-იღე 
ლოცვისა ჩემისა არა ბაგეთაგან ზაკულთა. </p>
<p>2. პირით შენით განმართლებაჲ ჩემი გამოვედინ და თუალთა ჩემთა იხილედ სიწრფოებაჲ;
</p>
<p>3. გამოსცადე გული ჩემი, განიხილე ღამე; გამომაჴურვე მე და არა იპოვა ჩემ თანა 
სიცრუჱ. </p>
<p>4. რათა არა იტყოდის პირი ჩემი საქმესა კაცთასა, სიტყუათათჳს ბაგეთა შენთასა მე 
დავიცვენ გზანი ფიცხელნი. </p>
<p>5. დაამტკიცენ ფერჴნი ჩემნი ალაგთა შენთა, რათა არა შემიბრკუმენ სლვანი ჩემნი.
</p>
<p>6. მე ღაღად-ვყავ, რამეთუ ისმინე ჩემი, ღმერთო; მოყავ ჩემ ზედა ყური შენი და 
ისმინე სიტყუათა ჩემთა. </p>
<p>7. საკჳრველ-ყავ წყალობა შენი, რომელი იჴსნი მოსავთა შენთა მჴდომთაგან 
მარჯუენისა შენისათა. </p>
<p>8. დამიცევ მე, უფალო, ვითარცა გუგა თუალისა საფარველსა ფრთეთა შენთასა, 
დამიფარო მე </p>
<p>9. პირისაგან უღმრთოთასა, რომელნი მაჭირვებდეს მე; მტერთა ჩემთა სული ჩემი 
მოიცვეს </p>
<p>10. და ცმელი თჳსი შეიყენეს; პირი მათი იტყოდა ამპარტავანებასა. </p>
<p>11. განმაგდეს მე და აწ, ესერა, მომიცვეს მე, თუალნი მათნი ყუნეს დადრეკილ 
ქუეყანად. </p>
<p>12. შემრაცხეს, ვითარცა ლომი განმზადებული ნადირსა და ვითარცა ლეკჳ ლომისა 
იყოფებინ რაჲ ფარულთა. </p>
<p>13. აღდეგ, უფალო, უსწრვე მათ და დააბრკოლენ იგინი და იჴსენ სული ჩემი 
უღმრთოთაგან, მახჳლი შენ </p>
<p>14. მტერთაგან ჴელისა შენისათა, უფალო, მცირედთაგან ქუეყანით მიმოდაყვენ იგინი 
ცხორებასა მათსა და საიდუმლოთა შენთაგან, რამეთუ აღივსო მუცელი მათი, განძღეს 
ჭამადითა და დაუტევეს ნეშტი ყრმათა მათთა, </p>
<p>15. ხოლო მე სიმართლითა ვეჩუენო პირსა შენსა, განვძღე გამოჩინებასა დიდებისა 
შენისასა. დიდებაჲ </p>
<h2>17</h2>
<p><b>1. დასასრულსა, მონისა უფლისსა დავითისი, რომელნი ჰრქუნა უფალსა სიტყუანი ესე 
ამის გალობისანი დღესა მას, რომელსა იჴსნა იგი უფალმან ჴელთაგან მტერთა მისთასა და 
ჴელთაგან საულისთა და თქუა. </b></p>
<p>2. შეგიყუარო შენ, უფალო, ძალო ჩემო, უფალო, დამამტკიცებელო ჩემო და 
შესავედრებელო ჩემო, და მჴსნელო ჩემო. </p>
<p>3. ღმერთი ჩემი მწე ჩემდა და მე ვესავ მას; მფარველი ჩემი და რქაჲ ცხორებისა 
ჩემისა და ჴელისა ამპყრობელი ჩემი. </p>
<p>4. ქებით ვხადო უფალსა და მტერთა ჩემთაგან განვერე. </p>
<p>5. გარემომადგეს მე სალმობანი სიკუდილისანი და ღუართა უსჯულოებისათა შემაძრწუნეს 
მე; </p>
<p>6. სალმობათა ჯოჯოხეთისათა მომიცვეს მე და მომეწიფნეს მე მახენი სიკუდილისანი.
</p>
<p>7. ჭირსა ჩემსა ვხადე უფალსა და ღმრთისა ჩემისა მიმართ ღაღად-ვყავ; შეისმინა 
ტაძრით წმიდით მისით ჴმისა ჩემისა და ღაღადებაჲ ჩემი მის წინაშე მიიწიოს ყურთა 
მისთა. </p>
<p>8. და იძრა და შეძრწუნდა ქუეყანაჲ და საფუძველნი მთათანი შეშფოთნეს და შეიძრნეს, 
რამეთუ შეჰრისხდა მათ ღმერთი. </p>
<p>9. აჴდა კუამლი რისხვასა მისსა და ცეცხლი პირისა მისისაგან აღატყდეს და 
ნაკუერცხალნი აღეგზნნეს მისგან. </p>
<p>10. და მოდრიკნა ცანი და გარდამოჴდა და ნისლი ქუეშე ფერჴთა მისთა. </p>
<p>11. და აღჴდა ქერობინთა ზედა და აფრინდა, და აღფრინდა იგი ფრთეთა ზედა ქართასა.
</p>
<p>12. და დადვა ბნელი საფარველად მისა ღა გარემოს მისსა საყოფელი მისი, ბნელისა 
წყალნი ღრუბელთა შინა ჰაერისათა. </p>
<p>13. ბრწყინვალებითა მისითა მის წინაშე ღრუბელნი წარვიდეს, სეტყუა და ნაბერწყალი 
ცეცხლისა. </p>
<p>14. და ქუხდა უფალი ცით გამო და მაღალმან მოსცა ჴმაჲ თჳსი. </p>
<p>15. მიავლინნა ისარნი და განაბნინა იგინი და ელვანი განამრავლნა და შეაძრწუნნა 
იგინი. </p>
<p>16. და აჩნდეს წყარონი წყალთანი და გამოჩნდეს საფუძველნი სოფლისანი სასტიკებითა 
შენითა, უფალო, ქარისაგან სულისა რისხვისა შენისა. </p>
<p>17. გამოავლინა მაღლით და შემიწყნარა მე და შემიწყნარა მე წყალთაგან მრავალთა.
</p>
<p>18. მიჴსნეს მე მტერთა ჩემთაგან ძლიერთა და მოძულეთა ჩემთაგან, რამეთუ 
განძლიერდეს ჩემსა უფროს. </p>
<p>19. მომეწიფნეს მე დღესა ჭირისა ჩემისასა და მეყო მე უფალი განმაძლიერებელ 
ჩემდა. </p>
<p>20. და გამომიყვანა მე ფართოდ; მიჴსნეს მე, რამეთუ მინება მე. </p>
<p>21. და მომაგოს მე უფალმან სიმართლისა ჩემისაებრ და სიწმიდისაებრ ჴელთა ჩემთასა 
მომაგოს მე. </p>
<p>22. რამეთუ დავიცვენ გზანი უფლისანი და არა უღმრთო ვიქმენ ღმრთისა ჩემისაგან;
</p>
<p>23. რამეთუ ყოველნი სამართალნი მისნი წინაშე ჩემსა არიან და სიმართლენი მისნი 
არა განვიშორენ ჩემგან. </p>
<p>24. და ვიყო მე უბიწო მის თანა და დავიცვა მე უშჯულოებისა ჩემისაგან. </p>
<p>25. და მომაგოს მე უფალმან სიმართლისა ჩემისაებრ და სიწმიდისაებრ ჴელთა ჩემთასა 
წინაშე თუალთა მისთა. </p>
<p>26. წმიდისა თანა წმიდა იყო და კაცისა უბრალოსა თანა უბრალო იყო, </p>
<p>27. და რჩეულისა თანა რჩეული იყო და დრკუსა მისგან განეშორო. </p>
<p>28. რამეთუ შენ ერი მდაბალი აცხოვნო და თუალნი ამპარტავანთანი დაამდაბლნე; </p>
<p>29. რამეთუ შენ აღმინთო სანთელი ჩემი, უფალო; ღმერთო ჩემო, განმინათლო ბნელი 
ჩემი; </p>
<p>30. რამეთუ შენ მიერ ვიჴსნე მე განსაცდელისაგან და ღმრთისა ჩემისა მიერ 
გარდავჴდე ზღუდესა. </p>
<p>31. ღმერთი ჩემი, უბიწო არიან გზანი მისნი და სიტყუანი უფლისანი გამოჴურვებულ; 
შესავედრებელ არს იგი ყოველთათჳს, რომელნი ესვენ მას. </p>
<p>32. რამეთუ ვინ არს ღმერთ უფლისა გარეშე, ანუ ვინ არს ღმერთ, გარნა ღმრთისა 
ჩუენისა? </p>
<p>33. ღმერთი, რომელმან გარეშემარტყა მე ძალი და დადვა უბიწოდ გზაჲ ჩემი; </p>
<p>34. განამტკიცნა ფერჴნი ჩემნი ვითარცა ირემთანი და მაღალთა ზედა დამადგინა მე.
</p>
<p>35. განსწავლენ ჴელნი ჩვმნი ღუაწლსა და ყვენ მშჳლდ რვალისა მკლავნი ჩემნი. </p>
<p>36. და მომეც მე შემწე მაცხოვარებისა და მარჯუენემან შენმან შემიწყნარა მე და 
სწავლამან შენმან აღმმართა მე სრულიად და მოძღურებამან შენმან ამან განმსწავლოს მე.
</p>
<p>37. ფართო-ჰყვენ სლვანი ჩემნი ქუეშე ჩემსა და არა მოუძლურდეს ალაგნი ჩემნი. </p>
<p>38. ვდევნნე მტერნი ჩემნი და ვეწიო მათ და არა მოვაქციო, ვიდრე არა მოესრულნენ.
</p>
<p>39. ვაჭირვო მათ და ვერ უძლონ დადგომად და დაეცნენ იგინი ქუეშე ფერჴთა ჩემთა.
</p>
<p>40. და შთამაცუ მე ძალი ბრძოლასა, შეაბრკოლენ ყოველნი, რომელნი აღდგომილ არიან 
ჩემ ზედა, ჩემ ქუეშე. </p>
<p>41. და მტერნი ჩემნი მომცენ მეოტად და მოძულენი ჩემნი მოსრენ. </p>
<p>42. ღაღადებდეს და არავინ იყო მაცხოვარ უფლისა მიმართ და არა ისმინა მათი. </p>
<p>43. და დავაწულილნე იგინი, ვითარცა მტუერი წინაშე პირსა ქარისასა და ვითარცა 
თიჴაჲ უბნისა დავთრგუნნე იგინი. </p>
<p>44. მიჴსნე მე მჴდომისაგან ერისა და დამადგინო მე მთავრად წარმართთა; </p>
<p>45. ერმან, რომელ არა ვიცოდე, მმონა მე, მორჩილებითა ყურისათა ისმინა ჩემი; </p>
<p>46. შვილნი უცხოთანი მეცრუვნეს მე, შვილნი უცხოთანი განკფდეს და კელობდეს ალაგთა 
მათთაგან. </p>
<p>47. ცხოველ არს უფალი და კურთხეულ არს ღმერთი და ამაღლდინ ღმერთი მაცხოვარებისა 
ჩემისა. </p>
<p>48. ღმერთო, რომელი ეძიებ შურსა ჩემსა, და დაამორჩილენ ერნი ჩემ ქუეშე. მჴსნელო 
ჩემო მტერთა ჩემთაგან მრისხანეთა </p>
<p>49. და მათგან, რომელნი აღდგომილ არიან ჩემ ზედა, აღმამაღლო მე და კაცისა 
უკეთურისაგან მიჴსნე მე. </p>
<p>50. ამისთჳს აღგიარო შენ წარმართთა შორის, უფალო, და სახელსა შენსა უგალობდე.
</p>
<p>51. განადიდე ცხორებაჲ მეფისა და ყოფად წყალობაჲ ცხებულისა მისისა თანა, დავითის 
თანა და ნათესავისა მისისა თანა უკუნისამდე. დიდება </p>
<h2>18</h2>
<p><b>1. დასასრულსა, ფსალმუნი დავითის </b></p>
<p>2. ცანი უთხრობენ დიდებასა ღმრთისასა და ქმნილსა ჴელთა მისთასა მიუთხრობს 
სამყარო. </p>
<p>3. დღე დღესა აუწყებს სიტყუასა და ღამე ღამესა მიუთხრობს მეცნიერებასა. </p>
<p>4. არა არიან თქმულ არცა სიტყუაჲ, რომელთა-იგი არა ესმა ჴმაჲ მათი. </p>
<p>5. ყოველსა ქუეყანასა განჴდა ჴმაჲ მათი და კიდეთა სოფლისათა _ სიტყუანი მათნი.
</p>
<p>6. მზესა აღდგა კარავი თჳსი; და თავადი, ვითარცა სიძე რაჲ გამოვალნ ეზოთ თჳსით, 
იხარებდეს იგი, ვითარცა გმირი სრბად გზასა. </p>
<p>7. ცისკიდითგან არს გამოსლვა მისი და მიწევნა მისი ვიდრე კიდედ ცისამდე; და არა 
არს, ვინ დაეფაროს სიცხესა მისსა. </p>
<p>8. შჯული უფლისაჲ უბიწო არს და მოაქცევს სულთა; წამებანი უფლისანი სარწმუნო 
არიან და გონიერ-ყვნიან ყრმანი. </p>
<p>9. სიმართლენი უფლისანი წრფელ არიან და ახარებენ გულთა; მცნებაჲ უფლისაჲ 
ბრწყინვალე არს, განმანათლებელ თუალთა. შიში უფლისაჲ წმიდა არს და ჰგიეს იგი 
უკუნითი უკუნისამდე. </p>
<p>10. განკითხვანი უფლისანი ჭეშმარიტებით არიან და განმართლებულ მის თანა. </p>
<p>11. გულისსათქმელ არიან უფროს ოქროსა და ანთრაკთა პატიოსანთა ფრიად და უტკბილეს 
უფროს თაფლისა ღა გოლეულისა. </p>
<p>12. და რამეთუ მონამანცა შენმან იცვნეს ესე, და დაცვასა მათსა მოსაგებელ მრავალ.
</p>
<p>13. შეცოდებანი ვინმე გულისჴმა-ყუნეს? საიდუმლოთა ჩემთაგან განმწმიდე მე. </p>
<p>14. და უცხოთაგან იცევ მონა შენი; არა თუ მეუფლნენ, მაშინ უბიწო ვიყო მე და 
განვწმიდნე მე ცოდვისაგან დიდისა. </p>
<p>15. და იყვნენ შენდა სათნო სიტყუანი პირისა ჩემისანი და ზრახვანი გულისა 
ჩემისანი შენ წინაშე მარადის, უფალო, მწეო ჩემო და მჴსნელო ჩემო. </p>
<h2>19</h2>
<p><b>1. დასასრულსა, ფსალმუნი დავითისი </b></p>
<p>2. შეისმინენ შენი უფალმან დღესა ჭირისა შენისასა, შემწე გეყავნ შენ სახელი 
ღმრთისა იაკობისი. </p>
<p>3. მოავლინენ შენდა შემწე წმიდით მისით და სიონით გამო ჴელი აღგიპყარნ შენ; </p>
<p>4. მოიჴსენედ ყოველნი მსხუერპლნი შენნი და ყოვლადდასაწველნი შენნი განაპოხენ.
</p>
<p>5. მოგეცინ შენ უფალმან გულისაებრ შენისა და ყოველი ზრახვა შენი აღგისრულენ. </p>
<p>6. ვიხარებდეთ ჩუენ მაცხოვარებითა შენითა და სახელითა უფლისა ღმრთისა ჩუენისათა 
ჩუენ განვდიდნეთ; </p>
<p>7. აღგისრულენ უფალმან ყოველი თხოვაჲ შენი. აწ გულისჴმა-ყავ, რამეთუ აცხოვნა 
უფალმან ცხებული თჳსი და შეისმინოს მისი ზეცით წმიდით მისით; ძლიერებით არს 
ცხორებაჲ მარჯუენისა მისისა. </p>
<p>8. ესენი ეტლებითა და ესენი ჰუნებითა, ხოლო ჩუენ სახელითა უფლისა ღმრთისა 
ჩუენისაჲთა ვხადოდით. </p>
<p>9. იგინი შებრკოლდეს და დაეცნეს, ხოლო ჩუენ აღვდეგით და აღვემართენით. </p>
<p>10. უფალო, აცხოვნე მეფე და ისმინე ჩუენი დღესა მას, რომელსაცა გხადოდით შენ. 
დიდება </p>
<h2>20</h2>
<p><b>1. დასასრულსა, ფსალმუნი დავითისი </b></p>
<p>2. უფალო, ძალითა შენითა იხარებდეს მეფე და მაცხოვარებითა შენითა იშუებდეს 
ფრიად. </p>
<p>3. გულისთქმა გულისა მისისა მიეც მას და ნებაჲ ბაგეთა მისთა არა დააკლე მას. </p>
<p>4. რამეთუ მისწიფე იგი კურთხევასა სიტკბოებისასა, დაადგ თავსა მისსა გჳრგჳნი 
ქვისა მისგან პატიოსნისა. </p>
<p>5. დიღ არს დიდებაჲ მისი მაცხოვარებითა შენითა, დიდებაჲ და დიდად შუენიერებაჲ 
დაადგ მას ზედა; </p>
<p>7. რამეთუ მისცე მას კურთხევა უკუნითი უკუნისამდე და ახარო მას სიხარულითა 
პირისა შენისაჲთა. რამეთუ მეუფე ესავს უფალსა და წყალობითა მაღლისაჲთა არა იძრას.
</p>
<p>9. იპოვენ ჴელი შენი ყოველთა ზედა მტერთა შენთა და მარჯუენემან შენმან პოვნეს 
ყოველნი მოძალენი შენნი. </p>
<p>11. რამეთუ დაასხნე იგინი, ვითარცა საჴუმილი ცეცხლისა ჟამსა პირისა შენისასა; 
უფალმან რისხვითა მისითა შეაძრწუნნეს იგინი და ცეცხლმან შეჭამნეს იგინი. </p>
<p>11. ნაყოფი მათი ქუეყანისაგან წარწყმიდო და ნათესავი მათი ძეთა კაცთაგან. </p>
<p>12. რამეთუ მოაქციეს შენ ზედა ბოროტებით, იზრახნეს ზრახვანი, რომელთა ვერ უძლონ 
დამტკიცებად. </p>
<p>13. რამეთუ დასხნე იგინი ზურგით და ნეშტთა შენთა შორის განჰმზადო პირი მათი. </p>
<p>14. ამაღლდი, უფალო, ძალითა შენითა, უგალობდე და ვაქებდე ძლიერებათა შენთა. </p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>