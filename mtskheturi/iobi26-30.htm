<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - წიგნი იობისაჲ (26-30 თავები)</title>
<link rel="shortcut icon" href="../../favicon.ico" />


<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>წიგნი იობისაჲ<br>
</h1>
<h2>26</h2>
<p>1. მიუგო იობ და ჰრქუა: </p>
<p>2. ვის კერძო ხარ, ანუ ვისა შეწევნაჲ გეგულების? არამეა, რომელი მრავლითა ძალითა 
და მკლავი მისი ძლიერ არს? </p>
<p>3. ანუ ვის აზრახო, არამეა, რომლისა მიერ არს ყოველი სიბრძნე? </p>
<p>4. ანუ ვისმე შეუდგე, არამეა, რომლისა მიერ არს სიმდიდრე ძლიერებისაჲ? ვისმე 
უთხრენ სიტყუანი, სული ეგე ვისი არს, რომელი გამოვალს შენგან? </p>
<p>5. ნუ გმირთა მაჭენონ მე ქუეშე კერძო წყალთა და მოძმეთა მისთა? </p>
<p>6. შიშუელ არს ჯოჯოხეთი წინაშე მისსა და არა არს საფარველ წარსაწყმედელისა. </p>
<p>7. განჰმარტეს ბღუარი არარასა ზედა და დამოჰკიდა ქუეყანაჲ არავერასა ზედა. </p>
<p>8. შეაყენნის წყალნი ღრუბელთა მისთა. და ვერ განსთქდეს ღრუბელნი ქუეშე მისსა,
</p>
<p>9. რომელსა უპყრიეს პირი საყდრისაჲ და გარდაართხნის მას ზედა ღრუბელნი მისნი.
</p>
<p>10. ბრძანებითა მოამრგუალო წინაშე პირსა წყლისასა აღსრულებამდე ნათელი ბნელსა 
თანა, </p>
<p>11. და სუეტნი ცათანი აღფრინდეს და განჰკრთეს შერისხვითა მისითა. </p>
<p>12. ძალითა დააცხრვო ზღუაჲ და მეცნიერებითა მისითა დარეცილ არიან ღელვანი. </p>
<p>13. და კლიტეთა ცისათა ეშინის მისა, ბრძანებითა მოაკუდინა ვეშაპი იგი 
განდგომილი, </p>
<p>14. აჰა, ესერა, ესე არს ნაწილი გზათა მისთაჲ და მერმე კუალად სიღრმე სიტყუათაჲ 
ვისმინო მას შინა და ძალი იგი ქუხილისა მისისაჲ ვინ იცის, ოდეს სადა ყოს? </p>
<h2>27</h2>
<p>1. მერმე შესძინა იობ იგავით და თქუა: </p>
<p>2. ცხოველ არს უფალი, რომელმან დამსაჯა ესრეთ და ყოვლისა მპყრობელი, რომელმან 
განამწარა სული ჩემი, </p>
<p>3. ვიდრემდე საშუმინველი ესე ჩემი თანაღა იყოს და სული საღმრთოჲ, რომელ არს 
ცხჳრთა შინა ჩემთა. </p>
<p>4. ნუ იტყჳედ ბაგენი ჩემნი უსჯულოებასა, არცა სული ჩემი იტყოდის სიცრუესა. </p>
<p>5. ნუ იყოფინ, ვითარმცა მართლად გამოგაჩინენ თქუენ, ვიდრე სიკუდილადმდე ჩემდა, 
რამეთუ არა განვიშორო უმანკოებაჲ ჩემი. </p>
<p>6. სიმართლესა ვერჩდე და არა გარდავაქციო, რამეთუ არა შემიცნობიეს თავსა ჩემსა 
უსჯულოებაჲ საქმედ, </p>
<p>7. არა ეგრე, არამედ დაღათუმცა იყუნეს მტერნი ჩემნი, ვითარცა დაქცევაჲ უღმრთოთაჲ 
და, რომელნი ჩემ ზედა აღდგომილ არიან, ვითარცა წარწყმედა უსჯულოთაჲ. </p>
<p>8. და რაჲმე არს სასოებაჲ უღმრთოთაჲ, რამეთუ გულპყრობილ არს? ესვიდეს თუ უფალსა, 
გან-მე-ერესა? </p>
<p>9. ანუ ვედრებაჲ მისი ისმინოს უფალმან? ანუ მო-ღა-უჴდეს მას ურვაჲ? </p>
<p>10. აქუნდესმე რაჲ კადრებაჲ წინაშე მისა? გინათუ ხადოდის რაჲ მას, ისმინოს მისი?
</p>
<p>11. არამედ აწ გითხრა თქუენ, რაჲ-იგი ჴელსა შინა უფლისასა და რაჲ-იგი არს 
ყოვლისა მპყრობელისა თანა, არა ვტყუო. </p>
<p>12. აჰა, ესერა, ყოველთა იცით, რამეთუ ცუდად და ამაოდ ზედადამესხმით მე. </p>
<p>13. ესე არს ნაწილი კაცისა უღმრთოჲსაჲ უფლისა მიერ, და მონაგები ძლიერთაჲ 
მოიწიოს ყოვლისა მპყრობელისა მიერ მათ ზედა. </p>
<p>14. დაღათუ განმრავლდეს ძენი მათნი, საკლავადვე მიეცნენ, გინათუ განმწჳსნენ, 
პურისმთხოელ იქმნენ. </p>
<p>15. ხოლო, რომელნი ცოცხალღა იყვნენ მათი, სიკუდილითა მოესრულნენ. ქურივნი მათნი 
არავინ შეიწყალოს, </p>
<p>16. დაღათუ შეიკრიბოს ვითარცა მიწაჲ ვეცხლი და ზედა თიჴაჲ შეიკრიბოს ოქროჲ. </p>
<p>17. ესე ყოველი მართალთა შეიკრიბონ და ფასი იგი მათი ჭეშმარიტად დაიპყრან. </p>
<p>18. და იქმნა სახლი მისი ვითარცა მღილი და ვითარცა დედაზარდლი. მდიდარმან 
დაიძინა და არღარა შესძინოს, თუალნი მისნი აღიხილნა და არღარა არს, </p>
<p>19. რამეთუ შეემთხჳნეს ვითარცა წყალნი სალმობანი და ღამე წარიღო იგი არმურმან.
</p>
<p>20. აღიღოს იგი სიცხემან და წარიღოს. </p>
<p>21. და განაბნიოს იგი ადგილით თჳსით. </p>
<p>23. და დაესხას მათ ზედა. და არა ერიდოს ჴელისაგან მისისა, სივლტოლით ივლტოდის, 
და იტყუელნეს მის ზედა ჴელნი მისნი და წარიღოს იგი ადგილით მისით. </p>
<h2>28</h2>
<p>1. რამეთუ არს ადგილი ვეცხლისაჲ, ვინაჲ იქმნების, და ადგილი ოქროჲსაჲ, ვინაჲ 
გამოვალს, </p>
<p>2. რამეთუ რკინაჲ ქუეყანით იქმნების და სპილენძი, ვითარცა ქვაჲ გამოიკუერვის.
</p>
<p>3. წესი დაუდვა ბნელსა და ყოველი დასასრული მან გამოიკითხოს, ლოდი ბნელისაჲ და 
აჩრდილი სიკუდილისაჲ. </p>
<p>4. განკუეთაჲ ჴევისაჲ მტუერისაგან, ხოლო რომელთა დაივიწყნეს გზანი მართალნი, 
მოუძლურდეს კაცთაგან. </p>
<p>5. ქუეყანისაგან გამოვიდეს პური, ქუეშე მისსა იქცევის, ვითარცა ცეცხლი. </p>
<p>6. ადგილი საფირონისაჲ ქვანი მისნი და მიწად ოქროჲ მისი. </p>
<p>7. ალაგნი მისნი არა იცნის მფრინველმან და არა იხილა იგი თუალმან ორბისამან. </p>
<p>8. არა დათრგუნეს იგი ძეთა ლაღთათა, არა წარვლო ლომმან. </p>
<p>9. კლდისა მწუერვალთა ზედა განიპყრნა ჴელნი მისნი და დააქცინა საფუძველითგან 
მთანი ძნელნი. </p>
<p>10. მოქცევნი მდინარეთანი განხეთქნა, ყოველი პატიოსანი იხილა. </p>
<p>11. და სიღრმენი მდინარეთანი გამოაჩინნა და გამოაცხადა ძალი თჳსი ნათლად. </p>
<p>12. ხოლო სიბრძნე ვინაჲ იპოვა? ანუ რომელი ადგილი არს მეცნიერებისა? </p>
<p>13. არა იცის კაცმან გზაჲ მისი, არცა იპოების კაცთა შორის. </p>
<p>14. უფსკრულმან თქუა: არა არს ჩემ შორის, და ზღუამან თქუა: არა არს ჩემ თანა.
</p>
<p>15. არა სცეს შეყენება მის წილ, ვერცა ესწორების მას ვეცხლი ნაცვალად მისა, </p>
<p>16. ვერცა ესწოროს მას ოქროჲ ოფაზისაჲ: ფრცხილი, ანთრაკი და საფირონი, </p>
<p>17. ვერცა ესწოროს მას ოქროჲ და მანი და ნაცვალად მისა ჭურჭელი ოქროჲსაჲ, </p>
<p>18. განსაცხრომელი და მდაბალი არა მოიჴსენოს, და მოიზიდე სიბრძნე უფროს 
შინაგანისა. </p>
<p>19. არა ესწოროს მას პაზიონი ჰინდოეთისა, ოქროსა თანა წმიდისა ვერ შეესწოროს.
</p>
<p>20. ხოლო სიბრძნე ვინაჲ იპოვა? ანუ სადა იყოს ადგილი გულისჴმისყოფისა? </p>
<p>21. დაავიწყდა ყოველსა კაცსა და მფრინველთაგან ცისათა დავფარა. </p>
<p>22. წარსაწყმედელმან და სიკუდილისამან თქუეს, ვითარმედ: გუასმიეს მისი სიკეთე.
</p>
<p>23. უფალმან კეთილად დაამტკიცა გზაჲ მისი. </p>
<p>24. და მან თავადმან იცის ადგილი მისი, რამეთუ იგი ყოველსავე, რაჲ-არს ცასა 
ქუეშე, ხედავს და იცის ყოველივე, </p>
<p>25. რავდენი ქმნა ქუეყანასა ზედა ქართა სასწორი და წყალთა საწყევო, </p>
<p>26. ოდეს ქმნა ესრეთ, იხილა და განრაცხნა და გზაჲ განმარტებით ჴმითა </p>
<p>27. მაშინ იხილა და გამოთქუა იგი, გაჰმზადა, გამოიკულია იგი, </p>
<p>28. და ჰრქუა კაცსა: აჰა, ესერა, ღმრთისმსახურება არს სიბრძნე, ხოლო განშორებაჲ 
ბოროტისაგან არს მეცნიერებაჲ. </p>
<h2>29</h2>
<p>1. მერმე კუალად შესძინა იობ და თქუა იგავით: </p>
<p>2. ვინმე მყოს მე თუეთა მათებრ პირველთა დღეთა მათ, რომელთა მცვიდა უფალი? </p>
<p>3. ოდეს-იგი ბრწყინვიდა ნათელი მისი ზედა თავსა ჩემსა, ოდეს-იგი ნათელითა მისითა 
ვიდოდე ბნელსა შინა, </p>
<p>4. ოდეს-იგი ვიყავ დიდად შუებულ გზათა, ოდეს-იგი უფალი მოღუაწებასა ჰყოფდა 
სახლისა ჩემისასა, </p>
<p>5. ოდეს-იგი ვიყავ სიმართლითა დიდ ფრიად. და გარემოს ჩემსა მონანი ჩემნი, </p>
<p>6. ოდეს-იგი გამოდიოდა გზათა ჩემთა ერბოჲ და მთათა ჩემთა გამოეცემოდა სძე. </p>
<p>7. რაჟამს-იგი განვიდოდი ქალაქად მსთუად და უბანთა ზედა დაიდგმოდეს სავარძელნი 
ჩემნი, </p>
<p>8. მიხილეს მე ჭაბუკთა და დამემალნეს, მოხუცებულნი ყოველნი ზეაღმიდგიან; </p>
<p>9. მთავარნი დადუმნეს სიტყჳსაგან ჩემისა და ჴელი დაიდვეს პირსა მათსა. </p>
<p>10. ხოლო რომელთა ესმოდა ჩემი, მნატრიდეს მე და ენაჲ მათი სასასა მათსა აექუა,
</p>
<p>11. რამეთუ ყურსა რომელსა ესმა, მნატრა, თუალმან, რომელმან მიხილა, მიმრიდა, </p>
<p>12. რამეთუ განეარინე გლახაკი ჴელთაგან ძლიერისათა, და ობოლსა, რომელსა არა 
აქუნდა მწე, შევეწიე. </p>
<p>13. კურთხევაჲ წარწყმედულისაჲ ჩემ ზედა მოვიდოდა და პირი ქურივისა მაკურთხევდა 
მე. </p>
<p>14. სიმართლე შემემოსა და შევიმკუე სამართალი, ვითარცა სამოსელი. </p>
<p>15. თუალი ვიყავ ბრმათაჲ და ფერჴი მკელობელთაჲ, </p>
<p>16. რამეთუ ვიყავ მამაჲ ობოლთა, უძლურთაჲ; სასჯელი, რომელი არა ვიცოდე, 
გამოვიძიე. </p>
<p>17. შევმუსრენ შუანი ცრუთანი და შორის კბილთა მათთა ნატაცები გამოუღე. </p>
<p>18. ვთქუ: ვითარმედ ჰასაკი ჩემი დაბერდეს, ვითარცა ხე დანაკისკუდისაჲ მრავალ ჟამ 
ვცხონდე. </p>
<p>19. ძირნი განვირთხნე წყალთა ზედა და ცუარი იქცეოდის სამკალსა ჩემსა ზედა. </p>
<p>20. დიდებაჲ ჩემი ცუდად იქმნა ჩემ თანა და მშჳლდი ჩემი ჴელთა შინა ჩემთა არს.
</p>
<p>21. ჩემი ესმოდა და მერჩდეს, დადუმნეს ზრახვასა ჩემსა </p>
<p>22. და სიტყუათა ჩემთა ზედა არღარა შესძინეს. და მხიარულ იქმნიან, უკუე სადა 
ვეტყოდი მათ, </p>
<p>23. ვითარცა ქუეყანაჲ წყურიელი, რომელი მოელინ წჳმასა, ეგრეცა ესენი სიტყუათა 
ჩემთა. </p>
<p>24. უკუეთუ განვიცინნი მათდა მიმართ, არა ჰრწამნ და ნათელი პირისა ჩემისაჲ არა 
დავარდებოდა. </p>
<p>25. გამოვიძიენ გზანი მათნი და დავჯედ მთავრად და დამკჳდრებულ ვიყავ, ვითარცა 
მეფე შორის ახოვანთა, ვითარცა ვნებულთა ნუგეშინის-ვსცემდ. </p>
<h2>30</h2>
<p>1. აწ, ესერა, მეცინიან. უნაკლულევანესნი აწ, ესერა, მასწავებენ მე ზოგს-რასმე, 
რომელთანი შეურაცხ-მეყუნეს მამანი მათნი, რომელნი არა შემერაცხნეს სწორად ძროხათა 
მძოვართა ჩემთასა. </p>
<p>2. და ძალი იგი ჴელთა მათთა რავდენ არს ჩემდა? მათ ზედა წარწყმდა აღსასრული. </p>
<p>3. ნაკლულევანებასა და სიყმილსა შინა იყვნეს, რომელნი ივლტოდეს ურწყულსა გუშინ 
იწროებისაგან და უბადრუკებისა, </p>
<p>4. რომელნი მდელოსა კრებდეს მთათა შინა, რომელთაჲ მხალი იყო მათა საზრდელად, 
უპატიონი და განქარვებულნი, ნაკლულევანნი ყოვლისაგან კეთილისა, </p>
<p>5. რომელნი ძირსაცა ხეთასა იცოხნიდეს სიყმილისაგან დიდისა, ჩემ ზედა აღდგომილ 
არიან მპარავნი, </p>
<p>6. რომელთანი სახლნი მათნი იყვნეს ჴურელნი კლდეთანი, შორის საოხრელთა 
ღაღადებდეს. </p>
<p>7. რომელნი ქარქუეტითა ველისათა იზარდებოდეს, უგუნურთა. </p>
<p>8. შვილთაგან უპატიოჲ სახელი და მორჩილებაჲ დაშრეტილი ქუეყანით. </p>
<p>9. აწ, ესერა, ქნარი მათი მე ვარ, და მე სასიტყუელად ვაქუ. </p>
<p>10. მომიძაგეს მე და განდგეს ჩემგან შორად, და პირსა წინაშე ჩემსა არა მერიდნეს 
ნერწყუად; </p>
<p>11. აღახუნა კაბარჭთა მისთა და განმაბოროტა მე, და აღჳრნი ამასხნა პირსა ჩემსა.
</p>
<p>12. მარჯუენით მცენარისა აღდგომილ არიან. ფერჴი მისი განირთხა და გზა-უყო 
ჩემდამო ალაგთა წარსაწყმედელთა მისთა. </p>
<p>13. შეიმუსრნეს ალაგნი ჩემნი, განმძარცუა სამოსელი ჩემი, რამეთუ ისარნი მისნი 
დამასრინა მე. </p>
<p>14. და მიზამს მე, რაჲცა უნებს, სალმობათა შინა შებღალულ ვარ, </p>
<p>15. კუალად მომექცევიან მე სალმობანი ჩემნი: წარჴდა სასოებაჲ ჩემი, ვითარცა ქარი 
და ვითარცა ღრუბელი, ცხორებაჲ ჩემი. </p>
<p>16. და აწ ჩემგან განვიდეს სული ჩემი. მოცემულ არიან ჩემდა დღენი სალმობისანი.
</p>
<p>17. ღამე ძუალნი ჩემნი შეიწუიან და ძარღუნი ჩემნი დაჴსნილ არიან. </p>
<p>18. დიდითა ძალითა შებმა-უყო სამოსელსა ჩემსა, ვითარცა საყელე კუართისა ჩემისაჲ 
გარემომადგეს მე. </p>
<p>19. შემრაცხა მე სწორად თიჴისა, მიწისა თანა და ნაცრისა დადვა ნაწილი ჩემი. </p>
<p>20. ვღაღადებ შენდამი და არა ისმენ ჩემსა, დავდეგ და არა განმიცადეს მე. </p>
<p>21. და ზედამომიჴდეს მე უწყალოდ, ჴელითა მტკიცითა მტანჯავ მე. </p>
<p>22. და განაწესენ ჩემ ზედა სალმობანი და განმაგდე მე ცხორებისაგან. </p>
<p>23. ვიცი, რამეთუ სიკუდილმან შემმუსროს მე, რამეთუ სახლ ყოვლისა მოკუდავისა 
მიწაჲ არს. </p>
<p>24. უკუეთუმცა ვითარ ძალ-მედვა თავსა ჩემსა ჴელისა შეყოფა, გინათუმცა ვის 
ვევედრე სხუასა და მიყო ესე, </p>
<p>25. რამეთუ მე ყოველთა ზედა უძლურთა ვტიროდე და სულთ-ვითქუემდ, ვიხილე კაცი 
ურვასა შინა. </p>
<p>26. მოველოდე კეთილსა და აჰა, ესერა, შემემთხჳნეს მე დღენი ბოროტნი. </p>
<p>27. მუცელი ჩემი დუღს და არა დადუმნეს; მომეწიფნეს მე დღენი სიგლახაკისანი, </p>
<p>28. სულთქმით ვალ მე თჳნიერ ჭირისა. და ვდგა მე კრებულსა შორის და ვღაღადებ. </p>
<p>29. ძმაჲ ვიქმენ ურჩხულთა და მოყუას სირთა. </p>
<p>30. ტყავი ჩემი დაბნელებულ არს დიდძალად და ძუალნი ჩემნი სიცხისაგან. </p>
<p>31. გარდამექცა სიხარული ჩემი გლოვად და მხიარულებაჲ ჩემი ტირილად.</p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>