<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - წიგნი იობისაჲ (16-20 თავები)</title>
<link rel="shortcut icon" href="../../favicon.ico" />


<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>წიგნი იობისაჲ<br>
</h1>
<h2>16</h2>
<p>1. მიუგო იობ და ჰრქუა: </p>
<p>2. მესმეს ეგევითარი მრავალი, ნუგეშინის-მცემელნო უკეთურნო ყოველნო. </p>
<p>3. აწ რაჲ? ნუუკუჱ დაწესებულებაჲ რაჲ არს სიტყუათა შინა სულისათა? ანუ რაჲ 
შეგაურვა შენ, რამეთუ სიტყუას-მიგებ? </p>
<p>4. მეცა თქუენ ზედა ვიტყოდე, უკუეთუმცა ამას შინა იყო სული თქუენი სულისა ჩემისა 
წილ. </p>
<p>5. და მერე ზედამიგიჴდე თქუენ სიტყჳთა და შევყარო თქუენ ზედა თავი ჩემი; </p>
<p>6. იყავნ ძალი პირსა ჩემსა და განძრვად ბაგეთა ჩემთა არა ვერიდო. </p>
<p>7. ვიტყოდი: ღათუ არა მელმოდის წყლულებაჲ ჩემი, და-ღათუ-ვდუმნე, რაჲმე უმცირეს 
ვიწყლა, </p>
<p>8. ხოლო აწ შრომა-მცა მე განცჳბრებულსა და დამპალსა, და შემიცევ მე, და აღდგეს 
ჩემ ზედა სიცრუენი ჩემნი წინაშე პირისპირ. </p>
<p>9. კუალად მომიგო, რისხვაჲ მოაწია და დამამჴუა მე, </p>
<p>10. და დაიღრჭინნა ჩემ ზედა კბილნი მისნი, ისარნი განსაცდელთანი ჩემ ზედა 
დამსჭუალნა, ისრისპირნი მისნი თუალთა ჩემთა განმაწონნა, </p>
<p>11. მახჳლი მცა მუჴლთა ჩემთა, და ერთბამად მეწინეს მე. </p>
<p>12. მიმცა მე უფალმან ჴელთა ცრუსათა და უღმრთოთა შემაგდო მე. </p>
<p>13. მშვიდობასა შინა განმაქარვა მე, მიპყრნა თმანი ჩემნი და დამფხურნა მე, 
დამადგინა მე ვითარცა მსტოარი. </p>
<p>14. გარემომადგეს მე ლახუროსანნი და განმწონნეს თირკუმელთა ჩემთა, </p>
<p>15. ურიდად დასთხიეს ქუეყანასა ზედა ნავღელი ჩემი, დამცეს მე დაცემაჲ დაცემასა 
ზედა, მოარბიეს ჩემ ზედა მძლავრთა. </p>
<p>16. ძაძაჲ შემაკერეს ტყავსა ჩემსა, ხოლო ძალი ჩემი ქუეყანასა ზედა დაშრტა; </p>
<p>17. მუცელი ჩემი შეიწუების ტირილითა და წარბთა ჩემთა ზედა აჩრდილი სიკუდილისა.
</p>
<p>18. სიცრუე არარაჲ იყო ჴელსა ჩემსა, ლოცვაჲ ჩემი წმიდაჲ იყო. </p>
<p>19. ქუეყანაო, ნუ დაჰფარავ სისხლთა ზედა ჴორცთა ჩემთასა, ნუცა იყოფინ ადგილი 
ღაღადებისა ჩემისაჲ. </p>
<p>20. და აწ, ესერა, ცათა შინა არს მოწამე ჩემი და რომელმან იცის ჩემი მაღალთა 
შინა! </p>
<p>21. მიიღენ ლოცვაჲ ჩემი უფლისა და წინაშე მისსა წთოდენ თუალნი ჩემნი. </p>
<p>22. იყავნ მამხილებელ კაცისა წინაშე უფლისა და ძე კაცისა მოყუსისა თჳსისა. </p>
<p>23. წელნი რიცხუთანი მოწევნულ არიან და გზასა მას, რომელსა არღარა მოქცევად ვარ, 
მოვალ მე. </p>
<h2>17</h2>
<p>1. მოვისპები მე სულითა მიმოტაცებულითა, ვევედრები დაფლვად და ვერ მივემთხუევი.
</p>
<p>2. ვიურვი და დავშრები და რაჲ ვყო, რამეთუ მიმპარეს მონაგები ჩემი უცხოთა. </p>
<p>3. ვინ არს ესე? ჴელი მომეცინ მე! </p>
<p>4. რამეთუ გული მათი დამალეს გონიერებისაგან, ამისთჳს არა აღამაღლნე იგინი? </p>
<p>5. ნაწილი მიუთხრას უკეთურებისა. თუალნი მისნი ძეთა მისთა ზედა დადნეს. </p>
<p>6. დამდევ მე სასიტყუელად თესლებსა შორის და საცინელ მათდა ვიქმენ. </p>
<p>7. დაბრმობილ არიან რისხვისაგან თუალნი ჩემნი, მოცვულ ვარ მე დიდძალად ყოველთა 
მიერ. </p>
<p>8. უკჳრდინ ჭეშმარიტთა ამათ ზედა და მართალი უსჯულოსა ზედა აღდეგინ! </p>
<p>9. აქუნდინ მორწმუნესა გზაჲ თჳსი და წმიდამან ჴელითა მოიღენ ნუგეშინის-ცემაჲ.
</p>
<p>10. არა ეგრე, არამედ ყოველნი ჰჴდებოდეთ და მოვედით, რამეთუ არა ვპოებ თქუენ 
თანა ჭეშმარიტებასა. </p>
<p>11. დღენი ჩემნი წარჴდეს მყრალობასა შინა და განსთქდა აპკაჲ გულისა ჩემისაჲ. </p>
<p>12. ღამე იგი დღედ დავდევ; ნათელი ახლოს არს პირსა წინაშე ბნელისასა. </p>
<p>13. და-ღა-თუ-ვითმინო, ჯოჯოხეთივე არს სახლ ჩემდა და წყუდიადსა შინა დარეცილ არს 
სარეცელი ჩემი. </p>
<p>14. სიკუდილსა ვხადე მამად ჩემდა და დედად და დად ჩემდა საძაგელებასა. </p>
<p>15. სადა უკუე არს სასოებაჲ ჩემი? ანუ კეთილი ჩემი ოდესმე ვიხილო? </p>
<p>16. ანუ ჩემ თანა ჯოჯოხეთად შთავიდენ, გინა თუ ერთბამად მიწად დაჰჴდეთ </p>
<h2>18</h2>
<p>1. მიუგო ბალდად სავქელმან და ჰრქუა: </p>
<p>2. ვიდრემდე არა დასცხრები? დადუმენ, რათა ჩუენცა ვიტყოდით: </p>
<p>3. რაჲსა ვითარცა პირუტყუნი დადუმებულ ვართ შენ წინაშე? </p>
<p>4. და გიჴმევიეს შენ რისხვაჲ! აწ რაჲ? უკუეთუ შენ მოჰკუდე, უშენი დაშთესა ცასა 
ქუეშე, ანუ დაიქცენ მთანი საფუძვლითურთ? </p>
<p>5. და ნათელი უღმრთოთა დაშრტეს, ანუ არა შეემთხჳოს მათ. </p>
<p>6. ნათელი მათი ბნელად გარდაიქცეს საყოფელსა მათსა, ხოლო ნათელი იმათი დაშრტეს 
მათ ზედა. </p>
<p>7. წარიღეთ უმწემესთა ნაყოფი მათი; ცთომილ იყუნედ ზრახვანი მათნი. </p>
<p>8. შევრდომილ არს ფერჴი მათი საბრჴესა და მახესა წარეგრაგნენ. </p>
<p>9. მოვიდენ საბრჴენი მის ზედა, განძლიერდედ მის ზედა წყურილნი; დარწყულ არს 
ქუეყანასა ზედა საბელი მისი ალაგთა ზედა. </p>
<p>11. გარემოადგედ მას სალმობანი მრავალნი, საბრჴე მოიწიოს მის ზედა. </p>
<p>12. მიეცეს იწროსა სიყმილსა, დაცემაჲ განმზადებულ არს მის ზედა განსაკჳრვებელი, 
შეიჭამოს ძალი ფერჴთა მისთა. </p>
<p>13. შეიჭამნედ წყჳლნი, განლიენ შუენიერებაჲ მისი სიკუდილმან. </p>
<p>14. განეშორენ საყოფელთა მისთა განკურნებაჲ, შეემთხჳენ მას ჭირი და ბრალი 
სამეუფოჲ. </p>
<p>15. დაიმკჳდროს საყოფელსა მისსა ღამემან, დაეთესნედ შუენიერნი წუნწუბით. </p>
<p>16. და ქუეშე კერძო ძირნი მისნი განჴმელ და ზედა კერძო ნაყოფი მისი დასცჳვეს.
</p>
<p>17. საჴსენებელი მისი წარწყმდინ ქუეყანით და არა იყოს სახელი მისი პირსა წინაშე 
სხუათაგან. </p>
<p>18. ეჭენენ მას სანთლისაგან ბნელად და არა იყოს საცნაურ ერსა შორის მისსა. </p>
<p>19. და არცა განრინებულ ცასა ქუეშე სახლი მისი, არამედ მისთა მათ შინა 
ცხონდებოდიან უცხონი. </p>
<p>20. მის ზედა სულთ-ითქუმიდეს უკანასკნელი, ხოლო პირველთა მათ უკჳრდა. </p>
<p>21. ესენი არიან სახლნი ცრუთანი და ესე არს ადგილი მათი, რომელთა არა იციან 
უფალი. </p>
<h2>19</h2>
<p>1. მიუგო იობ და ჰრქუა: </p>
<p>2. ვიდრემდე დააშთობდეთ სულსა ჩემსა და დამჴსნიდეთ მე სიტყჳთა? </p>
<p>3. ცანთ ხოლო, რამეთუ უფალმან მიყო მე ესრეთ. ძჳრსა მიზრახავთ და არა გრცხუენის 
ჩემდა და ზედადამესხმით მე. </p>
<p>4. ესე ნანდჳლვე მე შეცთომილ ვარ და ჩემ წინაშე იქცევის საცთური და ვიტყოდე 
სიტყუასა, რომელ არა ჯერ-იყო და სიტყუანი ჩემნი სცთებიან და არა ჟამსა. </p>
<p>5. აცადეთ, რამეთუ ჩემ ზედა განსიტყუდებით და ზედამომივალთ მე ყუედრებით. </p>
<p>6. გულისჴმა-ყავთ, რამეთუ უფალი არს, რამეთუ ესე ესრეთ ყო და ძნელოვანნი მისნი 
ჩემ ზედა აღამაღლნა, </p>
<p>7. აჰა ესერა, ვეცინი ყუედრებასა და არა ვიტყოდე, ვღაღადებ. არა ვინა არს 
საშჯელი ჩემი. </p>
<p>8. გარემოზღუდვილ არს ჩემსა და ვერ გარდავალ, წინაშე პირსა ჩემსა ბნელი დადვა.
</p>
<p>9. და დიდებაჲ ჩემი განმძარცუა ჩემგან. მიმიღო გჳრგჳნი თავისაგან ჩემისა. </p>
<p>10. დამარღჳა მე გარემოჲს და წარვჴედი, მოეკუეთა ვითარცა ხე სასოებაჲ ჩემი. </p>
<p>11. და ბოროტად ჩემ ზედა რისხვა მოაწია, შეურაცხიე მე ვითარცა მტერი </p>
<p>12. ერთბამად მოიწინეს განსაცდელნი მისნი ჩემ ზედა, გზათა ჩემთა გარემომიცვეს მე 
მზირთა ჩემთა. </p>
<p>13. ძმანი ჩემნი განმეშორნეს ჩემგან, იცნეს უცხოჲ ვიდრეღა მე. </p>
<p>14. მეგობარნი ჩემნი უწყალო მექმნეს მე, არად შემრაცხეს მე მახლობელთა ჩემთა, და 
რომელთა იცოდეს სახელი ჩემი, დამივიწყეს მე. </p>
<p>15. მოძმეთა სახლისა მსახურთა ჩემთა უცხო ვეყავ მე წინაშე მათსა. </p>
<p>16. მსახურსა ჩემსა უწოდე და არა ისმინა ჩემი, პირი ჩემი ევედრებოდა. </p>
<p>17. და ვექენებოდე ცოლსა ჩემსა, მოვხადე ქენებით ძეთა ხარჭთა ჩემთასა, </p>
<p>18. ხოლო მათ უკუე განმწირეს მე, რაჟამს აღვიდე, იგინი ჩემთჳს ძჳრსა ზრახვიდიან.
</p>
<p>19. მომიძაგეს, რომელთა მიცოდეს მე და რომელთა ვჰყუარობდ, ჩემ ზედა აღდგომილ 
არიან. </p>
<p>20. ტყავსა შინა ჩემსა დალპეს ჴორცნი და ძუალნი ჩემნი კბილთა შინა თქუენთა 
გქონან. </p>
<p>21. შემიწყალეთ მე, შემიწყალეთ მე, ჵ მეგობარნო ჩემნო, რამეთუ ჴელი უფლისაჲ 
შეხებულ არს ჩემდა. </p>
<p>22. რაჲსათჳს მდევნით მე, ვითარცა-იგი უფალი და ჴორცთა ჩემთაგან ვერ განსძღებით?
</p>
<p>23. ვინ მომცნეს მე დაწერად სიტყუანი ჩემნი და დაგებად იგინი წიგნთა შინა 
უკუნისამდე </p>
<p>24. საწერელითა რკინისათა და ბრპენისათა, გინა თუ კლდესა შინა გამოწერად? </p>
<p>25. ვიცი, რამეთუ საუკუნე არს, რომელსა დაჴსნა ჩემი ეგულების, ქუეყანით 
აღდგინებად </p>
<p>26. ტყავი ჩემი, რომელმან თავს-ისხნა ესენი, რამეთუ უფლისა მიერ აღესრულნეს 
ესენი ჩემ ზედა, </p>
<p>27. რომელნი მე თჳთ თავით ჩემით მიცნობიან; რომელნი თუალმან ჩემმან იხილა და 
არავინ სხუამან, ყოველნივე აღსრულებულ არიან წიაღთა ჩემთა. </p>
<p>28. უკუეთუ ვთქუათ, ვითარმედ: რასამე ვიტყოდით წინაშე მისსა? და ძირნი 
სიტყუათანი ჰპოვნე მას შინა. </p>
<p>29. გეშინოდენ თქუენცა დაფარულისა მისთჳს, რამეთუ გულისწყრომაჲ უსჯულოთა ზედა 
მოიწიოს და მაშინ ცნან, სადა არს მათი იგი სიმართლე. </p>
<h2>20</h2>
<p>1. მიუგო სოფარ მინეველმან და ჰრქუა: </p>
<p>2. არა ეგრეთ ვჰგონებდ წინააღდგომასა შენსა და არა გულისჴმა-გიყოფიეს უფროს 
თქუენ, ვითარცა-ესე მე. </p>
<p>3. სწავლაჲ კდემულებისა ჩემისაჲ ვისმინო და სულმან გულისჴმის-ყოფისაგან მიუგოს 
მას. </p>
<p>4. ნუ ესე გიცნობიესა ამიერითგან და მიმართ, ვინაჲთგან შეიქმნა კაცი ქუეყანასა 
ზედა? </p>
<p>5. რამეთუ სიხარული უღმრთოთა დაცემა განსაკჳრვებელ და მხიარულებაჲ უსჯულოთაჲ 
წარწყმედა არს, </p>
<p>6. დაღათუ მიიწიოს ზეცად მსხუერპლი მისი და შესაწირავი მისი ღრუბელთა მიეახლოს.
</p>
<p>7. და რაჟამს ჰგონებდეს, ვითარმედ დამტკიცებულ არს, მაშინ სრულიად წარწყმდეს, 
ხოლო რომელთა ცოდეს იგი, თქუან: ვითარმედ აწ სადა არს იგი? </p>
<p>8. ვითარცა სიზმარი განფრინებული ვერ იპოვა, აღფრინდა ვითარცა საოცარი ღამისაჲ.
</p>
<p>9. თუალმან იხილა და არღარა შესძინა. არცა იცნას იგი ადგილმან თჳსმან. </p>
<p>10. შვილნი მისნი მოსრნენ უდარესთა და ჴელთა მისთა ცეცხლებრ შეიკრიბონ სალმობაჲ.
</p>
<p>11. ძუალნი მისნი აღივსნენ სიჭაბუკითა მისითა და მის თანა მიწასა ზედა დაისხნენ.
</p>
<p>12. უკუეთუ დატკბნეს პირსა მისსა უკეთურებაჲ [!], დაიფაროს იგი ქუეშე ენასა 
მისსა, </p>
<p>13. არა ჰრიდოს მას და არცა დაუტეოს იგი ქუეშე ენასა მისსა. </p>
<p>14. და ვერ უძლოს შეწევნად თავისა თჳსისა, ნავღელი ასპიდისაჲ მუცელსა მისსა. </p>
<p>15. სიმდიდრე, სიცრუვით შეკრებული, წარუთხიოს სახლისა მისისაგან; გამოიღოს იგი 
ანგელოზმან. </p>
<p>16. გულისწყრომამან ვეშაპთამან გამოწოვენ; მოკალნ იგი ენამან გუელისამან. </p>
<p>17. ნუ იხილოს წუელაჲ მძოვართაჲ, ნუცა ნაყოფი თაფლისა და ერბოჲსაჲ </p>
<p>18. ცუდად და ამაოდ დაშურა სიმდიდრესა, რომლისაგან გემო არა იხილოს, ვითარცა 
ხეკერი განუცოხნელი და შთაუთქამი. </p>
<p>19. რამეთუ მრავალთა უძლურთა სახლნი დაარღჳნა, როჭიკი მისტაცა და არა მისცა; </p>
<p>20. არა არს განრინებაჲ მონაგებთა მისთა, გულისთქმითა თჳსითა ვერ ცხონდეს იგი.
</p>
<p>21. არცა არს ნეშტ საზრდელთა მისთა, ამისთჳს არა ყუაოდის მტილი იგი მისი. </p>
<p>22. ოდესღა ჰგონებდეს დასრულებასა, მაშინ იჭირვოდეს და ყოველივე ურვაჲ მის ზედა 
მოიწიოს. </p>
<p>23. უკუეთუ ვითარ გან-ოდენ-იძღოს მუცელი თჳსი, მოივლინენ მის ზედა გულისწყრომაჲ 
რისხვისაჲ, სწჳმდინ მას ზედა სალმობაჲ. </p>
<p>24. და ვერ განერეს ჴელსა მახჳლისასა, წყლულნი იგი მშჳლდისა რვალისანი. </p>
<p>25. განვედინ გულსა მისსა ისარი; ვარსკულავნი საყოფელთა მისთა იქცეოდედ; მოვიდენ 
მის ზედა შიში. </p>
<p>26. და ყოველი ბნელი მის ზედა იყავნ; შეჭამენ იგი ცეცხლმან უშრეტმან; ბოროტი 
უყავნ მწირმან სახლსა მისსა. </p>
<p>27. გამოაცხადენ ცამან უსჯულოებაჲ მისი, ქუეყანაჲ აღიძარნ მის ზედა. </p>
<p>28. მიიზიდენ წარსაწყმედელმან სახლი მისი სრულიად; დღე რისხვის, მოვედინ მის 
ზედა. </p>
<p>29. ესე არს ნაწილი კაცისა უღმრთოჲსაჲ უფლისა მიერ და მონაგები ნაყოფთა მისთაჲ 
ყოველთა მხედველისაგან.</p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>