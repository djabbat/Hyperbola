<HTML><HEAD>
<META http-equiv=Content-Type content="text/html; charset=utf-8">
<title>† orthodoxy.ge † ძველი აღთქმა - ფსალმუნნი დავითისა (41-60)</title>
<link rel="shortcut icon" href="../../favicon.ico" />

<META http-equiv=Content-Language content=ka>
<LINK href="../../style.css" type=text/css rel=StyleSheet>
<SCRIPT language=JavaScript src="../../js/javascripts.js" type=text/javascript></SCRIPT>

</HEAD>
<SCRIPT language=JavaScript src="../../js/header1.js" type=text/javascript></SCRIPT>
<SCRIPT language=JavaScript src="../../js/menu2.js" type=text/javascript></SCRIPT>
<SCRIPT language=JavaScript src="../../js/menu3.js" type=text/javascript></SCRIPT>
<SCRIPT language=JavaScript src="../../js/header2.js" type=text/javascript></SCRIPT>

<h1>დავით წინასწარმეტყველისა მიერ ქებაჲ </h1>
<h2>41</h2>
<p><b>1. დასასრულსა გულიჴმის-ყოფისათჳს, ძეთა კორესთა ფსალმუნი დავითისი </b></p>
<p>2. ვითარცა სახედ სურინ ირემსა წყაროთა მიმართ წყალთასა, ეგრე სურინ სულსა ჩემსა 
შენდამი, ღმერთო! </p>
<p>3. სწყურის სულსა ჩემსა ღმრთისა მიმართ ძლიერისა და ცხოველისა: ოდესმე მივიდე და 
ვეჩუენო პირსა ღმრთისასა? </p>
<p>4. იქმნნეს ცრემლნი ჩემნი პურად ჩემდა დღე და ღამე, რამეთუ მეტყჳედ მე მარადღე: 
სადა არს ღმერთი იგი შენი? </p>
<p>5. ხოლო მე ესე მოვიჴსენი და ნუგეშინის-ვსცი სულსა ჩემსა, რამეთუ განვლო მე 
ადგილსა საყოფელისა საკჳრველისასა ვიდრე სახლადმდე ღმრთისა ჴმითა სიხარულისათა და 
აღსარებისათა, ჴმითა მედღესასწაულეთათა. </p>
<p>6. რად მწუხარე ხარ, სულო ჩემო, ანუ რად შემაძრწუნებ მე? ესევდ ღმერთსა, რამეთუ 
მე აუვარო მას, მაცხოვარსა პირისა ჩემისასა და ღმერთსა ჩემსა. </p>
<p>7. სული ჩემი შეძრწუნდა ჩემ თანა; ამისთჳს მოგიჴსენო შენ ქუეყანით იორდანით და 
ერმონით, მთით მცირით. </p>
<p>8. უფსკრული უფსკრულსა ხადის ჴმითა ზეგარდამოსაქანელთა შენთათა; ყოველნი 
განსაცხრომელნი შენნი და ღელვანი შენნი მე ზედა გარდამჴდეს. </p>
<p>9. დღისი ამცნო უფალმან წყალობაჲ მისი და ღამე გალობაჲ მისი; ჩემ მიერ ლოცვა 
ღმრთისა მიმართ ცხორებისა ჩემისა. </p>
<p>10. ვარქუ ღმერთსა: მწე ჩემდა ხარ, რად დამივიწყებ მე, ანუ რად მწუხარედ 
ვრონინებ მე ჭირითა მტერისათა? </p>
<p>11. და შემუსრვასა ძუალთა ჩემთასა მყუედრიდეს მე მტერნი ჩემნი, მეტყჳედ რა იგინი 
მარადღე: სადა არს ღმერთი იგი შენი? </p>
<p>12. რად მწუხარე ხარ, სულო ჩემო, ანუ რად შემაძრწუნებ მე? ესევდ ღმერთსა, რამეთუ 
მე აუვარო მას, მაცხოვარსა პირისა ჩემისასა და ღმერთსა ჩემსა. </p>
<h2>42<br>
ფსალმუნი დავითისი ზედაწარუწერელი ებრაელთა შორის<br>
</h2>
<p>1. მისაჯე მე, ღმერთო, და საჯე სჯა ჩემი თესლითგან არაწმიდისა, კაცისა ცრუსა და 
მზაკუარისაგან მიჴსენ მე. </p>
<p>2. რამეთუ შენ, ღმერთი, ძალ ჩემდა ხარ; რად განმიშორებ მე, და რად მწუხარე ვარ 
მე ჭირითა მტერისათა? </p>
<p>3. გამოავლინე ნათელი შენი და ჭეშმარიტებაჲ შენი, ესენი მიმიძღუეს და მიმიყვანეს 
მე მთასა წმიდასა შენსა და საყოფელთა შენთა. </p>
<p>4. და შევიდე მე წინაშე საკურთხეველსა ღმრთისასა, ღმრთისა მიმართ, რომელმან 
ახარა სიჭაბუკესა ჩემსა; აღგიარო შენ ბობღნითა, ღმერთო, ღმერთო ჩემო! </p>
<p>5. რად მწუხარე ხარ, სულო ჩემო, ანუ რად შემაძრწუნებ მე? ესევდ ღმერთსა, რამეთუ 
მე აუვარო მას, მაცხოვარსა პირისა ჩემისასა და ღმერთსა ჩემსა. დიდება </p>
<h2>43</h2>
<p><b>1. დასასრულსა, ძეთა კორესთა, გულისჴმის-ყოფისათჳს </b></p>
<p>2. ღმერთო, ყურთა ჩუენთა გუესმა ჩუენ და მამათა ჩუენთა გჳთხრეს ჩუენ საქმე იგი, 
რომელ ჰქმენ დღეთა მათთა, დღეთა მათ შინა პირველთა. </p>
<p>3. ჴელმან შენმან მოსრნა წარმართნი და დაჰნერგენ იგინი, ბოროტი უყავ ერთა და 
განასხენ იგინი. </p>
<p>4. რამეთუ არა მახჳლითა მათითა დაიმკჳდრონ ქუეყანა და არცა მკლავმან მათმან 
იჴსნნა იგინი; არამედ მარჯუენემან შენმან და მკლავმან შენმან და ნათელმან პირისა 
შენისამან, რამეთუ სათნო-იყვენ შენ იგინი. </p>
<p>5. შენ თავადი ხარ მეუფჱ ჩემი და ღმერთი ჩემი, რომელმან ჰბრძანე ცხორებაჲ 
იაკობისი. </p>
<p>6. შენ გამო მტერნი ჩუენნი დავრქენეთ, და სახელითა შენითა შეურაცხ-ვყუნეთ იგინი, 
რომელნი აღდგომილ არიან ჩუენ ზედა. </p>
<p>7. რამეთუ არა მშჳლდსა ჩემსა ვესავ, არცა მახჳლმან ჩემმან მაცხოვნოს მე. </p>
<p>8. რამეთუ შენ მაცხოვნენ ჩუენ მაჭირვებელთა ჩუენთაგან, და მოძულეთა ჩუენთა 
არცხჳნე. </p>
<p>9. ღმრთისა მიერ ვიქებოდით ჩუენ მარადღე და სახელსა შენსა აუვარებდეთ 
უკუნისამდე. </p>
<p>10. ხოლო აწ განმიშორენ და მარცხჳნენ ჩუენ და არა გამოხუედ ღმერთი ძალად ჩუენდა.
</p>
<p>11. მართლუკუნმაქციენ ჩუენ უფროს მტერთა ჩუენთასა და მოძულენი ჩუენნი 
მიმოდამიტაცებდეს ჩუენ. </p>
<p>12. მიმცენ ჩუენ ვითარცა ცხოვარნი შესაჭმელნი და წარმართთა შორის განმთესენ 
ჩუენ. </p>
<p>13. მიეც ერი შენი უსასყიდლოდ და არა იყოს სიმრავლე სასყიდლისა ჩუენისა. </p>
<p>14. მყვენ ჩუენ საყუედრელ მახლობელთა ჩუენთა, საცინელ და საკიცხელ გარემოსთა 
ჩუენთა. </p>
<p>15. მყვენ ჩუენ იგავ წარმართთა შორის და თავის სახრელად ერთა შორის. </p>
<p>16. მარადღე კდემულებაჲ ჩემი ჩემ წინაშე არს </p>
<p>17. და სირცხჳლმან პირისა ჩემისამან დამფარა მე. ჴმისაგან მაყუედრებელისა და 
ძჳრისმეტყუელისა, პირისაგან მტერისა და მდევარისა. </p>
<p>18. ესე ყოველი მოიწია ჩუენ ზედა და ჩუენ არა დაგივიწყეთ შენ და არა ვეცრუენით 
ჩუენ აღთქუმასა შენსა; და არცა განდგა მართლუკუნ გული ჩუენი </p>
<p>19. და მისდრიკენ ალაგნი ჩუენნი გზისაგან შენისა. </p>
<p>20. რამეთუ დამამდაბლენ ჩუენ ადგილსა ბოროტსა და დამფარნა ჩუენ აჩრდილმან 
სიკუდილისამან. </p>
<p>21. უკუეთუ დავივიწყეთ ჩუენ სახელი ღმრთისა ჩუენისა და გან-თუ-ვიპყრნეთ ჴელნი 
ჩუენნი ღმრთისა მიმართ უცხოსა, </p>
<p>22. არა ღმერთმან სამემცა იძია ესე? რამეთუ მან უწყის საიდუმლო გულისა. რამეთუ 
შენთჳს მოვსწყდებით ჩუენ მარადღე, შევირაცხენით ჩუენ, ვითარცა ცხოვარნი კლვადნი.
</p>
<p>23. განიღჳძე, რად გძინავს, უფალო? აღდეგ და ნუ განმაგდებ ჩუენ სრულიად. </p>
<p>24. რად გარემიიქცევ პირსა შენსა და დაივიწყებ გლახაკებასა ჩუენსა და ჭირსა 
ჩუენსა? </p>
<p>25. რამეთუ დამდაბლდა მიწამდე სული ჩუენი, და აღეკრა ქუეყანასა მუცელი ჩუენი.
</p>
<p>26. აღდეგ, უფალო, შემეწიენ ჩუენ და მიჴსნენ ჩუენ სახელისა შენისათჳს. </p>
<h2>44</h2>
<p><b>1. დასასრულსა, ცვალებადთა ჟამთათჳს, ძეთა კორეთა, გულისჴმის-ყოფისათჳს, 
გალობაჲ საყუარელისა </b></p>
<p>2. აღმოთქუა გულმან ჩემმან სიტყუაჲ კეთილი და უთხრნე მე საქმენი ჩემნი მეუფესა; 
ენაჲ ჩემი საწერელ მწიგნობრისა ჴელოვნისა. </p>
<p>3. შუენიერ სიკეთითა უფროს ძეთა კაცთასა; განეფინა მადლი ბაგეთა შენთა; ამისთჳს 
გაკურთხა შენ ღმერთმან უკუნისამდე. </p>
<p>4. შეიბ მახჳლი შენი წელთა შენთა, ძლიერო, </p>
<p>5. შუენიერებითა შენითა და სიკეთითა შენითა. და გარდააცუ და წარემართე და 
სუფევდი ჭეშმარიტებისათჳს და სიმშჳდისა და სიმართლისა; და გიძღოდის შენ საკჳრველად 
მარჯუენე შენი. </p>
<p>6. ისარნი შენნი ლესულ არიან, ძლიერო; ერნი შენ ქუეშე დაეცნენ, გულითა მტერნი 
მეუფისანი. </p>
<p>7. საყდარი შენი, ღმერთო, უკუნითი უკუნისამდე, კუერთხი განგებისა და კუერთხი 
სუფევისა შენისა. </p>
<p>8. შეიყუარე სიმართლე და მოიძულე უსჯულოებაჲ, ამისთჳს გცხო შენ ღმერთმან, 
ღმერთმან შენმან, საცხებელი სიხარულისა უმეტეს მოყუასთა შენთა. </p>
<p>9. მური და შტახსი და კასია სამოსელთაგან შენთა, ტაძართაგან პილოსძუალისათა 
გახარეს შენ. </p>
<p>10. ასულნი მეუფისანი პატივითა შენითა; დადგა დედოფალი მარჯუენით შენსა, 
სამოსლითა ოქროქსოვილითა შემკულ და შემოსილ პირად-პირადად. </p>
<p>11. ისმინე, ასულო, და იხილე, და მოყავ ყური შენი; და დაივიწყე ერი შენი და 
სახლი მამისა შენისა; </p>
<p>12. და გულმან უთქუას მეუფესა სიკეთისა შენისა; რამეთუ იგი თავადი არს უფალი 
ღმერთი შენი. და თაყუანის-სცეს მას </p>
<p>13. და ასულმანცა ტჳროსისამან ძღუნითა; პირსა შენსა ლიტანიობდენ მდიდარნი 
ერისანი. </p>
<p>14. ყოველი დიდებაჲ ასულისა მეფისა შინაგან, ფესვედითა ოქროვანითა შემკულ არს
</p>
<p>15. და შემოსილ პირად-პირადად. მიერთუნენ მეუფესა ქალწულნი, შემდგომად მისსა, 
მოყუასნი მისნი მიგერთუნენ შენ. </p>
<p>16. მიგერთუნენ შენ გალობითა და სიხარულითა და შეიყვანნენ იგინი ტაძარსა 
მეუფისასა. </p>
<p>17. მამათა შენთა წილ იქმნნეს შვილნი შენნი და დაადგინნე იგინი მთავრად ყოველსა 
ქუეყანასა ზედა. </p>
<p>18. მოვიჴსენო სახელი შენი ყოველსა შორის თესლსა; ამისთჳს ერთა აღგიარონ შენ 
უკუნისამდე და უკუნითი უკუნისამდე. </p>
<h2>45</h2>
<p><b>1. დასასრულსა, ძეთა კორესთათჳს, დაფარულთათჳს ფსალმუნი </b></p>
<p>2. ღმერთი ჩუენი შესავედრებელ და ძალ, შემწე ჭირთა შინა, რომელთა მპოვნეს ჩუენ 
ფრიად. </p>
<p>3. ამისთჳს არა მეშინოდის ჩუენ ძრვასა ქუეყანისასა და ცვალებასა მათთასა, გულთა 
ზღუათასა. </p>
<p>4. ოხრიდეს და შეძრწუნდეს წყალნი მათნი, შეძრწუნდეს მთანი ძლიერებითა მისითა.
</p>
<p>5. სლვა მდინარეთა ახარებს ქალაქსა ღმრთისასა; წმიდა-ყო საყოფელი თჳსი მაღალმან.
</p>
<p>6. ღმერთი მის შორის და იგი არა შეიძრას; შეეწიოს მას ღმერთი დილითი-დილად. </p>
<p>7. შეძრწუნდეს წარმართნი, მიდრკეს მეფენი, მოსცა ჴმაჲ თჳსი მაღალმან და შეიძრა 
ქუეყანა. </p>
<p>8. უფალი ძალთა ჩუენთა, ჴელისაღმპყრობელ ჩუენდა ღმერთი იაკობისი. </p>
<p>9. მოდით და იხილენით საქმენი ღმრთისანი, რომელ ქმნნა ნიშები ქუეყანასა ზედა.
</p>
<p>10. დააცადნის ბრძოლანი კიდითგან კიდედმდე ქუეყანასა; მშჳლდები შემუსროს და 
შეფქვას საჭურველი და ფარები დაწვას ცეცხლითა. </p>
<p>11. მოიცალეთ და გულისჴმა-ყავთ, რამეთუ მე ვარ ღმერთი; ავმაღლდე წარმართთა შორის 
და ავმაღლდე ქუეყანასა შინა. </p>
<p>12. უფალი ძალთა ჩუენ თანა, ჴელისაღმპყრობელ ჩუენდა ღმერთი იაკობისი. დიდება </p>
<h2>46</h2>
<p><b>1. დასასრულსა, ძეთა კორესთათჳს ფსალმუნი </b></p>
<p>2. ყოველთა წარმართთა აღიტყუელენით ჴელნი თქუენნი, ღაღადებდით ღმრთისა მიმართ 
ჴმითა სიხარულისათა. </p>
<p>3. რამეთუ უფალი მაღალ არს და საშინელ და მეუფე დიდ ყოველსა ქუეყანასა ზედა. </p>
<p>4. დაგუამორჩილნა ჩუენ ერნი და წარმართნი ქუეშე ფერჴთა ჩუენთა. </p>
<p>5. გამომირჩია ჩუენ სამკჳდრებელი თჳსი, შუენიერებაჲ იაკობისი, რომელ შეიყუარა.
</p>
<p>6. ამაღლდა ღმერთი ღაღადებითა და უფალი ჴმითა საყჳრისათა. </p>
<p>7. უგალობდით ღმერთსა ჩუენსა, უგალობდით; უგალობდით მეუფესა ჩუენსა, უგალობდით.
</p>
<p>8. რამეთუ მეუფე არს ყოვლისა ქუეყანისა ღმერთი, უგალობდით მას მეცნიერებით. </p>
<p>9. სუფევს ღმერთი წარმართთა ზედა, ღმერთი ზის საყდარსა მისსა ზედა წმიდასა. </p>
<p>10. მთავარნი ერთანი შეკრბეს ღმრთისა თანა აბრაჰამისა, რამეთუ ღმრთისა ძლიერნი 
ქუეყანით ფრიად ამაღლდეს. </p>
<h2>47</h2>
<p><b>1. ფსალმუნი დავითისი, ძეთა კორეთა, მეორისა შაბათისა </b></p>
<p>2. დიდ არს უფალი და ქებულ ფრიად ქალაქსა ღმრთისა ჩუენისა მთასა წმიდასა მისსა.
</p>
<p>3. ძირ-მტკიცედ სიხარულითა ყოვლისა ქუეყანისათა მთანი სიონისანი, გუერდნი 
ჩრდილოსანი, ქალაქი მეუფისა დიდისა. </p>
<p>4. ღმერთი ტაძართა შინა მისთა განცხადებულ არს, რაჟამს შეეწეოდის მას. </p>
<p>5. რამეთუ, ესერა, მეფენი ქუეყანისანი შეკრბეს და მოვიდეს ერთბამად. </p>
<p>6. მათ იხილეს ესრეთ და დაუკჳრდა, შეშფოთნეს, შეირყინეს; </p>
<p>7. და ძრწოლამა შეიპყრნა იგინი; </p>
<p>8. მუნ სალმობაჲ, ვითარცა შობადისა. ქარითა სასტიკითა შეჰმუსრნეს ნავნი 
თარშისანი. </p>
<p>9. ვითარცა გუესმა, ეგრეცა და ვიხილეთ ქალაქსა უფლისა ძალთასა, ქალაქსა ღმრთისა 
ჩუენისასა; ღმერთმან დააფუძნა იგი უკუნისამდე. </p>
<p>10. შევიწყნარეთ წყალობაჲ შენი, ღმერთო, შორის ერსა შენსა. </p>
<p>11. ვითარცა არს სახელი შენი, ღმერთო, ეგრეცა ქებაჲ შენი ყოველთა კიდეთა 
ქუეყანისათა; სიმართლითა სავსე არს მარჯუენე შენი. </p>
<p>12. იხარებდინ მთაჲ სიონი და იშუებდედ ასულნი ჰურიასტანისანი სამართალთა 
შვნთათჳს, უფალო. </p>
<p>13. მოადეგით სიონსა და მოიცევით იგი და მიუთხრობდით გოდლებსა შორის მისსა. </p>
<p>14. დასხენით გულნი თქუენნი ძალსა შინა მისსა. და განიყავთ ტაძრები მისი, რათა 
მიუთხრათ ნათესავსა სხუასა. </p>
<p>15. რამეთუ ესე არს ღმერთი ჩუენი უკუნისამდე და უკუნითი უკუნისამდე და ამან 
დამმწყსნეს ჩუენ უკუნისამდე. </p>
<h2>48</h2>
<p><b>1. დასასრულსა, ძეთა კორესთა ფსალმუნი </b></p>
<p>2. ისმინეთ ესე ყოველთა წარმართთა და ყურად-იღეთ ყოველთა, რომელნი დამკჳდრებულ 
ხართ სოფელსა. </p>
<p>3. ნაშობნი ქუეყანისანი და ძენი კაცთანი, ერთბამად მდიდარნი და გლახაკნი. </p>
<p>4. პირი ჩემი იტყოდის სიბრძნესა და ზრახვანი გულისა ჩემისანი გულისჴმის-ყოფასა.
</p>
<p>5. მივყო იგავსა ყური ჩემი და აღვაღო საგალობლითა იგავი ჩემი. </p>
<p>6. რაჲსათჳს მეშინის მე დღესა ბოროტსა, უკუეთუ უსჯულოებამან სლვათა ჩემთამან 
გარემომიცვას მე? </p>
<p>7. რომელნი ესვენ ძალსა თჳსსა და სიმრავლესა ზედა სიმდიდრისა თჳსისასა იქადიან,
</p>
<p>8. ძმამან ვერ იჴსნას, იჴსნეს კაცმან? არა მისცეს ღმერთსა საჴსარი თავისა 
თჳსისა. </p>
<p>9. და სასყიდელი საჴსრად სულისა თჳსისა; და შურებოდა იგი უკუნისამდე, </p>
<p>10. და ცხოვნდეს სრულიად. </p>
<p>11. არა იხილოს მან განსახრწნელი, რაჟამს იხილნეს ბრძენნი სიკუდილად. ერთბამად 
უგუნური და უცნობო წარწყმდენ და დაუტეონ უცხოთა სიმდიდრე მათი. </p>
<p>12. და სამარენი მათნი სახლ მათდა იყუნენ უკუნისამდე და საყოფელ მათდა თესლითი 
თესლადმდე; სახელები მათი უწოდეს მიწასა მათსა. </p>
<p>13. კაცი პატივსა შინა იყო და არა გულისჴმა-ყო; ჰბაძვიდა იგი პირუტყუთა უგუნურთა 
და მიემსგავსა მათ. </p>
<p>14. ესე გზაჲ არს საცთურებისა მათისა მათდა მიმართ და ამისსა შემდგომად პირითა 
მათითა სათნო-იყონ. </p>
<p>15. ვითარცა საცხოვარნი, ჯოჯოხეთსა მიეცნენ და სიკუდილი ჰმწყსიდეს მათ; და 
ეუფლნენ მათ წრფელნი განთიად და შეწევნა მათი განკფდეს ჯოჯოხეთს და დიდებისა 
მათისაგან განვარდენ. </p>
<p>16. ხოლო ღმერთმან იჴსნეს სული ჩემი ჴელთაგან ჯოჯოხეთისათა, რაჟამს 
შემიწყნარებდეს მე. </p>
<p>17. ნუ გეშინინ, რაჟამს განმდიდრდეს კაცი და რაჟამს განმრავლდეს პატივი სახლისა 
მისისა; </p>
<p>18. რამეთუ არა სიკუდილსა მისსა წარიღოს მან ყოველი, არცა შთაჰყვეს დიდებაჲ მისი 
მის თანა. </p>
<p>19. რამეთუ სული მისი ცხოვრებასა ოდენ მისსა იკურთხოს; აღგიაროს შენ, რაჟამს 
კეთილი უყო მას. </p>
<p>20. შევიდეს იგი ვიდრე ნათესავადმდე მამათა მისთა, ვიდრე უკუნისამდე ნათელი არა 
იხილოს. </p>
<p>21. კაცი პატივსა შინა იყო და არა გულისჴმა-ყო, ჰბაძვიდა იგი პირუტყუთა უგუნურთა 
და მიემსგავსა მათ. დიდება </p>
<h2>49<br>
ფსალმუნი ასაფისი<br>
</h2>
<p>1. ღმერთი ღმერთთა უფალი იტყოდა და უწოდა ქუეყანასა აღმოსავალითგან მზისათ ვიდრე 
დასავალადმდე. </p>
<p>2. სიონით გამო არს შუენიერებაჲ ჰაეროვნებისა მისისა. </p>
<p>3. ღმერთი ცხადად მოვიდეს, ღმერთი ჩუენი და არა დადუმნეს; ცეცხლი მის წინაშე 
აღატყდეს და გარემოს მისსა ნიავქარი ფრიად. </p>
<p>4. მოუწოდოს ზეცას ზეგარდამო და ქუეყანასა განრჩევად ერისა თჳსისა. </p>
<p>5. და შემოკრიბენით მისა წმიდანი მისნი, აღმასრულებელნი აღთქმისა მისისანი 
საკუერთხთა ზედა. </p>
<p>6. და უთხრობენ ცანი სიმართლესა მისსა, რამეთუ ღმერთი მსაჯულ არს. </p>
<p>7. ისმინე, ერო ჩემო, და გეტყოდი შენ; ისრაჱლო, და გაწამო შენ; ღმერთი შენი ვარი 
მე. </p>
<p>8. არა თუ მსხუერპლთა შენთათჳს გამხილო შენ, რამეთუ საკუერთხნი შენნი ჩემ წინაშე 
არიან მარადის. </p>
<p>9. არა შევიწირავ მე სახლისა შენისა ზუარაკთა, არცა არავისა შენისაგან ვაცთა;
</p>
<p>10. რამეთუ ჩემი არს ყოველი მჴეცი ველისა, ნადირი მთათა და ყოველი პირუტყჳ; </p>
<p>11. ვიცნი მე ყოველნი მფრინველნი ცისანი, და შუენიერებაჲ ველთა ჩემ თანა არს, 
შე-თუ-მემშიოს, არავე შენ გეტყოდი, რამეთუ ჩემი არს სოფელი და სავსებაჲ მისი. </p>
<p>12. ნუ ვჭამოა ჴორცი ზუარაკთა, ანუ სისხლი ვაცთა ვსუაა? </p>
<p>14. შეწირე ღმრთისა მსხუერპლი ქებისა და მიუსრულენ მაღალსა აღნათქუემნი შენნი.
</p>
<p>15. და მხადე მე დღესა ჭირისა შენისასა და მე გიჴსნა შენ და შენ მადიდო მე. </p>
<p>16. ხოლო ცოდვილსა მას ჰრქუა ღმერთმან: რაჲსათჳს-მე მიუთხრობ შენ სამართალთა 
ჩემთა და აღიღებ აღთქმასა ჩემსა პირითა შენითა? </p>
<p>17. შენ, ეგერა, მოიძულე სწავლებაჲ და განაშორენ და განსთხიენ სიტყუანი ჩემნი.
</p>
<p>18. იხილი თუ მპარავი, თანაურბიოდე მას და მეძავსა თანა დასდვა ნაწილი შენი. </p>
<p>19. პირმან შენმან განამრავლა უკეთურებაჲ და ენაჲ შენი თხზვიდა ზაკვასა. </p>
<p>20. შჯდი რაჲ, ძმისა შენისათჳს ბოროტსა იტყოდი და ძისათჳს დედისა შენისა დასდვი 
საცთური. </p>
<p>21. ესე ყოველი ჰყავ და დავიდუმე; ჰგონე უსჯულოებაჲ, ვითარმედ მეცა შენ 
გემსგავსო; გამხილო და წარმოვადგინნე ცოდვანი შენნი წინაშე პირსა შენსა. </p>
<p>22. გულისჴმა-ყავთ ესე ყოველთა, რომელთა დაგივიწყებიეს ღმრთისაჲ; ნუუკუე 
წარგიტაცნეს და არა ვინ იყო მჴსნელ თქუენდა. </p>
<p>23. მსხუერპლმან ქებისამან მადიდოს მე, და მუნ არს გზაჲ, სადა უჩუენო მას 
მაცხოვარებაჲ ჩემი. </p>
<h2>50</h2>
<p><b>1. დასასრულსა, ფსალმუნი დავითისი </b></p>
<p>2. რაჟამს მოვიდა მისა ნათან წინაწარმეტყუელი, ოდეს-იგი შეეიდა ბერსაბესა, 
ჰურიაჲს ცოლისა </p>
<p>3. მიწყალე მე, ღმერთო, დიდითა წყალობითა შენითა და მრავლითა მოწყალებითა შენითა 
აჴოცე უსჯულოებაჲ ჩემი. </p>
<p>4. უფროს განმბანე მე უსჯულოებისა ჩემისაგან და ცოდვათა ჩემთაგან განმწმიდე მე.
</p>
<p>5. რამეთუ უსჯულოებაჲ ჩემი მე უწყი, და ცოდვა ჩემი წინაშე ჩემსა არს მარადის.
</p>
<p>6. შენ მხოლოსა შეგცოდე და ბოროტი შენ წინაშე ვყავ; რათა განჰმართლდე 
სიტყუათაგან შენთა და სძლო სჯასა შენსა. </p>
<p>7. რამეთუ, ესერა, უსჯულოებათა შინა მიუდგა და ცოდვათა შინა მშვა მე დედამან 
ჩემმან. </p>
<p>8. რამეთუ, ესერა, ჭეშმარიტებაჲ შეიყუარე, უჩინონი და დაფარულნი სიბრძნისა 
შენისანი გამომიცხადენ მე. </p>
<p>9. მასხურო მე უსუპითა და განვწმიდნე მე, განმბანო მე და უფროს თოვლისა 
განვსპეტაკნე. </p>
<p>10. მასმინო მე გალობაჲ და სიხარული, და იხარებდენ ძუალნი დამდაბლებულნი. </p>
<p>11. გარემიაქციე პირი შენი ცოდვათა ჩემთაგან და ყოველნი უსჯულოებანი ჩემნი 
აჴოცენ. </p>
<p>12. გული წმიდაჲ დაჰბადე ჩემ თანა, ღმერთო, და სული წრფელი განმიახლე გუამსა 
ჩემსა. </p>
<p>13. ნუ განმაგდებ მე პირისა შენისაგან და სულსა წმიდასა შენსა ნუ მიმიღებ 
ჩემგან. </p>
<p>14. მომეც მე სიხარული მაცხოვარებისა შენისა და სულითა მთავრობისათა დამამტკიცე 
მე. </p>
<p>15. ვასწავლნე უსჯულოთა გზანი შენნი და უღმრთონი შენდა მოიქცენ. </p>
<p>16. მიჴსენ მე სისხლთაგან, ღმერთო, ღმერთო ცხორებისა ჩემისაო; იხარებდეს ენაჲ 
ჩემი სიმართლესა შენსა. </p>
<p>17. უფალო, ბაგენი ჩემნი აღახუნე, და პირი ჩემი უთხრობდეს ქებულებასა შენსა. </p>
<p>18. რამეთუ უკუეთუმცა გენება, მსხუერპლი შე-მცა-მეწირა; არამედ საკუერთხი არა 
გთნდეს. </p>
<p>19. მსხუერპლი ღმრთისაჲ არს სული შემუსრვილი, გული შემუსრვილი და დამდაბლებული 
ღმერთმან არა შეურაცხ-ყოს. </p>
<p>20. კეთილი უყავ, უფალო, ნებითა შენითა სიონსა და აღაშენენ ზღუდენი 
იერუსალიმისანი. </p>
<p>21. მაშინ გთნდეს მსხუერპლი სიმართლისა, შესაწირავი და ყოვლადდასაწუელი; მაშინ 
შეწირნენ საკურთხეველსა შენსა ზედა ზუარაკნი. დიდება </p>
<h2>51</h2>
<p><b>1. დასასრულსა, გულისჴმის-ყოფისათჳს დავითისა </b></p>
<p>2. რაჟამს მოვიდა დიოკ იდუმელი და უთხრა საულს და ჰრქუა მას, ვითარმედ: მოვიდა 
დავით სახლსა აქიმელიქისსა </p>
<p>3. რადმე იქადინ უკეთურებითა ძლიერი უსჯულოებასა მარადღე? </p>
<p>4. სიცრუესა ზრახავს ენაჲ შენი; ვითარცა მახჳლი აღლესული, ჰყავ შენ ზაკვაჲ. </p>
<p>5. შეიყუარე სიბოროტე უფროს სახიერებისა და სიცრუე უფროს სიმართლისა სიტყჳსა.
</p>
<p>6. შეიყუარე შენ ყოველი სიტყუაჲ დაქცევისა და ენაჲ მზაკვარი. </p>
<p>7. ამისთჳს დაგამჴუას შენ ღმერთმან სრულიად, აღგფხურას და განგჴადოს შენ 
საყოფელთაგან შენთა და ძირნი შენნი ქუეყანით ცხოველთა. </p>
<p>8. იხილონ მართალთა და შეეშინოს და მას ზედა იცინოდიან და თქუან: </p>
<p>9. აჰა, ესერა, კაცი, რომელმან არა ყო ღმერთი მწე მისა, არამედ ესვიდა იგი 
სიმრავლესა ზედა სიმდიდრისა მისისასა. და განძლიერდა იგი ამავოებითა თჳსითა. </p>
<p>10. ხოლო მე, ვითარცა ზეთისხილი ნაყოფიერი სახლსა ღმრთისასა, ვესავ მე წყალობასა 
ღმრთისასა უკუნისამდე და უკუნითი უკუნისამდე. </p>
<p>11. აღგიარო შენ უკუნისამდე, რამეთუ ჰყავ, და დაუთმო სახელსა შენსა, რამეთუ 
ტკბილ არს წინაშე წმიდათა შენთა. </p>
<h2>52</h2>
<p><b>1. დასასრულსა, მაელეთისთჳს გულისჴმის-ყოფისათჳს დავითისი </b></p>
<p>2. თქუა უგუნურმან გულსა შინა თჳსსა: არა არს ღმერთი. განირყუნეს და შეიგინეს 
უსჯულოებითა; არავინ არს, რომელმანმცა ქმნა კეთილი. </p>
<p>3. ღმერთმან ზეცით მოხედნა ყოველთა ზედა ძეთა კაცთასა ხილვად, არს თუ ვინმე 
გულისჴმის-მყოფელ, ანუ გამომეძიებელ ღმრთისაჲ. </p>
<p>4. ყოველთავე მიაქციეს ერთბამად, უჴმარ იქმნნეს; არავინ არს, რომელმანმცა ქმნა 
კეთილი, არავინ არს მიერთამდე. </p>
<p>5. არა გულისჴმა-ყონ ყოველთა, რომელნი იქმან უსჯულოებასა, რომელნი შესჭამენ ერსა 
ჩემსა, ვითარცა ჭამადსა პურისასა; </p>
<p>6. ღმერთსა არა ხადეს. მუნ შეეშინა მათ შაში, სადა-იგი არ იყო შიში; რამეთუ 
ღმერთმან განაბნინა ძუალნი კაცთა მოთნეთანი. ჰრცხუენოდენ მათ, რამეთუ ღმერთმან 
შეურაცხ-ყვნა იგინი. </p>
<p>7. ვინ მოსცეს სიონით ცხორებაჲ ისრაჱლსა? რაჟამს მოაქციოს უფალმან ტყუჱ ერისა 
თჳსისა, იხარებდეს იაკობ და იშუებდეს ისრაჱლი. </p>
<h2>53</h2>
<p><b>1. დასასრულსა, გალობათა შინა გულისჴმის-ყოფისათჳს დავითისა, </b></p>
<p>2. რაჟამს მოვიდეს ზეფელნი და ჰრქუეს საულს: აჰა, დავით დამალულ არს ჩუენ შორის
</p>
<p>3. ღმერთო, სახელითა შენითა მაცხოვნე მე და ძალითა შენითა მისაჯო მე. </p>
<p>4. ღმერთო, ისმინე ლოცვისა ჩემისა, ყურად-იხუენ სიტყუანი პირისა ჩემისანი. </p>
<p>5. რამეთუ უცხონი აღდგს ჩემ ზედა და ძლიერთა იძიეს სული ჩემი და არა შეჰრაცხეს 
ღმერთი წინაშე მათსა. </p>
<p>6. აჰა, ესერა, ღმერთი მწე ჩემდა არს და უფალი შემწყნარებელ სულისა ჩემისა. </p>
<p>7. მიაქციო ბოროტი მტერთა ჩემთა; ჭეშმარიტებითა შენითა მოსრენ იგინი. </p>
<p>8. და მე ნებითა ჩემითა მსხუერპლი შევწირო შენდა, აუვარო სახელსა შენსა, უფალო, 
რამეთუ კეთილ; </p>
<p>9. რამეთუ ყოვლისა ჭირისა ჩემისაგან მიჴსენ მე და მტერთა ჩემთა იხილა თუალმან 
ჩემმან. </p>
<h2>54</h2>
<p><b>1. დასასრულსა, გალობათა შინა, გულისჴმის-ყოფისთჳს ფსალმუნი დავითისა </b>
</p>
<p>2. ყურად-იღე, ღმერთო, ლოცვისა ჩემისა და ნუ უგულებელს-ჰყოფ ვედრებასა ჩემსა.
</p>
<p>3. მომხედენ და შეგესემინ ჩემი, რამეთუ შევწუხენ ზრუნვასა ჩემსა და შევძრწუნდი
</p>
<p>4. ჴმითა მტერისათა და ჭირითა ცოდვილისათა; რამეთუ მოაქციეს ჩემ ზედა 
უსჯულოებითა და რისხვით მითქმიდეს მე. </p>
<p>5. გული ჩემი შეძრწუნდა ჩემ თანა და შიში სიკუდილისა დამეცა ჩემ ზედა. </p>
<p>6. შიში და ძრწოლა მომიჴდა მე და დამფარა მე ბნელმან. </p>
<p>7. და ვთქუ: ვინმცა მცნა მე ფრთენი, ვითარცა ტრედისანი, ავფრინდე მე და 
განვისუენო. </p>
<p>8. ესერა, განვეშორე სივლტოლითა და განვისუენე უდაბნოსა შინა. </p>
<p>9. მოველოდე ღმერთსა, მაცხოვარსა ჩემსა სულმოკლებისაგან და ნიავქარისა. </p>
<p>10. დაანთქენ, უფალო, და მიმოდაყვენ ენანი მათნი, რამეთუ ვიხილე მე უსჯულოებაჲ 
და ჴდომა ქალაქსა შინა. </p>
<p>11. დღე და ღამე გარემოადგეს მას და ზღუდეთა მისთა, და უსჯულოებაჲ და სიცრუჱ და 
შრომა შორის მათსა. </p>
<p>12. და არა მოაკლდა უბნებსა მისსა აღნადგინები და ზაკვა. </p>
<p>13. რამეთუ მტერმან თუმცა მაყუედრა, მო-მცა-ვითმინე მისი. და მოძულე თუმცა ჩემი 
ჩემ ზედა მდიდრად იტყოდა, და-მცა-ვემალე მისგან. </p>
<p>14. ხოლო შენ, კაცო, მოყუასო ჩემო, წინამძღუარო ჩემო და მეცნიერო ჩემო, </p>
<p>15. რომელმან ერთბამად შენდა და ჩემდა დაატკბენ ჭამადნი, რამეთუ ვიდოდეთ ჩუენ 
ერთობით სახლსა ღმრთისასა. </p>
<p>16. მოვედინ სიკუდილი მათ ზედა, ცოცხლივ შთაჴდენ იგინი ჯოჯოხეთად; რამეთუ 
უკეთურებაჲ იყო სამკჳდრებელსა შინა მათსა და შორის მათსა. </p>
<p>17. მე ღმრთისა მიმართ ღაღად-ვყავ და უფალმან ისმინა ჩემი; </p>
<p>18. მწუხრი, დილეულ და სამხრად მიუთხრობდე და ვიტყოდე და ესმეს ჴმისა ჩემისა.
</p>
<p>19. იჴსენ სული ჩემი მშჳდობით მახლობელთაგან ჩემთა, რამეთუ მრავლობით იყუნეს 
იგინი ჩემ თანა. </p>
<p>20. ესმეს ღმერთსა და დაამდაბლნეს იგინი, რომელ-იგი წინავე იყო საუკუნეთა; 
რამეთუ არა არს მათდა ნაცვალ, არცა შეეშინა მათ ღმრთისა. </p>
<p>21. მიყო ჴელი მისი, რაჲთამცა მიაგო მათ, რამეთუ მათ შეაგინეს შჯული მისი. </p>
<p>22. განიყვნეს იგინი რისხვითა პირისა მისისათა და მიეახლნეს გულნი მათნი. ლბილ 
იქმნეს სიტყუანი მათნი უფროს ზეთისა და იგინი იყუნეს, ვითარცა ისრისპირნი. </p>
<p>23. მიუტევე უფალსა ზრუნვა შენი და მან გამოგზარდოს შენ; და არა სცეს შერყევაჲ 
უკუნისამდე მართალსა. </p>
<p>24. ხოლო შენ, ღმერთმან, შთაჰჴადნე იგინი მღჳმესა მას განხრწნისასა; კაცთა 
მოსისხლეთა და მზაკვართა ნუ განაზოგნენ დღენი მათნი? ხოლო მე, უფალო, შენ გესავ. 
დიდებაჲ </p>
<h2>55</h2>
<p><b>1. დასასრულსა, ერისათჳს განშორებულისა წმიდათაგან, დავითის ძეგლისწერა, 
რაჟამს-იგი შეიპყრეს უცხოთესლთა გეთს შინა </b></p>
<p>2. მიწყალე მე, ღმერთო, რამეთუ დამთრგუნა მე კაცმან, მარადღე ბრძოლითა მაჭირვა 
მე. </p>
<p>3. დამთრგუნეს მე მტერთა ჩემთა მარადღე; რამეთუ მრავალ არიან, რომელნი მბრძვანან 
მე მაღლით. დღისი არა მეშინოდის მე, რამეთუ მე შენ გესავ. </p>
<p>4. ღმრთისა მიერ ვაქნე სიტყუანი ჩვმნი; ღმერთსა ვესავ, არა შემეშინოს; რაჲ მიყოს 
მე ჴორციელმან? </p>
<p>6. მარადღე სიტყუანი ჩემნი მოიძაგნეს, ჩემთჳს იყვნეს ყოველნი ზრახვანი მათნი 
ბოროტებით. </p>
<p>7. მწირ იქმნენ და დაეფარნენ, რამეთუ იგინი ბრჭალსა ჩემსა უმზირდეს, ვითარცა 
უმზირდეს სულსა ჩემსა. </p>
<p>8. ამისთჳს არარაჲთა დასცნე იგინი და რისხვით ერნი მოჰსრნე. </p>
<p>9. ღმერთთ, ცხორებაჲ ჩემი შენ გითხარ, დასხენ ცრემლნი ჩემნი შენ წიუაშე, ვითარცა 
აღმითქუ მე. </p>
<p>10. მიიქცენ მტერნი ჩემნი მართლუკუნ, რომელსა დღესა გხადოდი შენ; აჰა, ესერა, 
მიცნობიეს მე, რამეთუ ღმერთი ჩემი ხარი შენ. </p>
<p>11. ღმრთისა მიერ ვაქნე სიტყუანი ჩემნი და უფლისა მიმართ ვაქნე თქმულნი ჩემნი. 
ღმერთსა ვესავ, არა შემეშინოს; რაჲ მიყოს მე კაცმან? </p>
<p>12. შეიწირე აღნათქუამი ჩემი, ღმერთო, რომელ მიგეც შენ ქებისა. </p>
<p>13. რამეთუ იჴსენ სული ჩემი სიკუდილისაგან, თუალნი ჩემნი - ცრემლთაგან და ფერჴნი 
ჩემნი - ბრკოლისაგან; სათნო-ვეყო მე წინაშე უფლისა ნათელსა შინა ცხოველთასა. </p>
<h2>56</h2>
<p><b>1. დასასრულსა, ნუ განხრწნი, დავითის ძეგლისწერისათჳს, რაჟამს-იგი ივლტოდა 
პირისაგან საულისა და შევიდა ქუაბსა მას </b></p>
<p>2. მიწყალე მე, ღმერთო, მიწყალე მე, რამეთუ შენ გესავს სული ჩემი; და საფარველსა 
ფრთეთა შენთასა ვესვიდე, ვიდრემდის წარჴდეს უსჯულოებაჲ. </p>
<p>3. ჴმა-ვყო ღმრთისა მიმართ მაღლისა, ღმრთისა ქველისმოქმედისა ჩემისა. </p>
<p>4. გამოავლინა ზეცით და მაცხოვნა მე და მისცნა საყუედრელად დამთრგუნველნი 
ჩუენნი; გამოავლინა ღმერთმან წყალობაჲ მისი და ჭეშმარიტებაჲ მისი. </p>
<p>5. და იჴსნა სული ჩემი შორის მჴეცთაგან, რამეთუ მეძინა მე ზრუნვით; ძენი 
კაცთანი, კბილნი მათნი - ჭურ და ისარ, და ენანი მათნი, ვითარცა ჴრმალნი ლესულნი.
</p>
<p>6. ამაღლდი ცათა შინა, ღმერთო, და ყოველსა ქუეყანასა ზედა არს დიდებაჲ შენი. </p>
<p>7. მახე განჰმზადეს ფვრჴთა ჩემთათჳს და დაამდაბლეს სული ჩემი; თხარეს წინაშე 
პირსა ჩემსა მთხრებლი და იგინივე შთაითხინეს. </p>
<p>8. განმზადებულ არს გული ჩემი შენდამი, ღმერთო, განმზადებულ არს გული ჩემი, 
გაქებდე და გიგალობდე შენ დიდებითა ჩემითა. </p>
<p>9. განიღჳძე, დიდებაო ჩემო, განიღჳძე ფსალმუნითა და ებნითა. მე განვიღჳძო 
განთიად. </p>
<p>10. აღგიარო შენ ერსა შორის, უფალო, და გიგალობდე შენ წარმართთა შორის. </p>
<p>11. რამეთუ განდიდნა ცამდე წყალობაჲ შენი და ღრუბელთამდე ჭეშმარიტებაჲ შენი. </p>
<p>12. ამაღლდი ცათა შინა, ღმერთო, და ყოველსა ქუეყანასა ზედა არს დიდებაჲ შენი.
</p>
<h2>57</h2>
<p><b>1. დასასრულსა, ნუ განხრწნი, დავითის ძეგლისწერისათჳს </b></p>
<p>2. ჭეშმარიტად თუ სიმართლესა იტყჳთ, სიწრფოებასა შჯიდით, ძენო კაცთანო; </p>
<p>3. და რამეთუ გულსა შინა უსჯულოებასა იქმთ, ქუეყანასა ზედა სიცრუესა ჴელნი 
თქუენნი ნივთებენ. </p>
<p>4. უცხო იქმნნეს ცოდვილნი საშოთაგან, შესცთეს მუცლითგან და იტყოდეს სიცრუესა.
</p>
<p>5. გულისწყრომა მათი მსგავს არს გუელისასა და ვითარცა ასპიტსა ყრუსა, რომელსა 
დაეყუნიან ყურნი მისნი, </p>
<p>6. რომელმან არა ისმინა ჴმაჲ მსახრვალისა და წამლისა მწამლველისაგან ბრძნისა.
</p>
<p>7. ღმერთმან შემუსრნეს კბილნი მათნი პირსა შინა მათსა, და შუანი ლომთანი შეფქუნა 
უფალმან. </p>
<p>8. შეურაცხ იქმნენ იგინი, ვითარცა წყალი დათხეული, გარდააცუეს მშჳლდსა მისსა, 
ვიდრემდის მოუძლურდენ. </p>
<p>9. ვითარცა ცჳლი რა დადნის, ეგრეთ მოესრულნენ, დაეცა მათ ზედა ცეცხლი და არა 
იხილეს მზე. </p>
<p>10. ვიდრე არა თანა იყო ეკალთა თქუენთა ძეძჳ, ვითარცა ცხოველნი, ვითარცა რისხვით 
შთანთქნეს იგინი. </p>
<p>11. იხარებდეს მართალი, რაჟამს იხილოს შურისგებაჲ, ჴელნი მისნი დაიბანნეს 
სისხლითა ცოდვილისათა. </p>
<p>12. და თქუას კაცმან, რამეთუ არს სამე ნაყოფი მართლისა; და არს სამე ღმერთი, 
რომელმან საჯნეს იგინი ქუეყანას ზედა. დიდება </p>
<h2>58</h2>
<p><b>1. დასასრულსა, ნუ განხრწნა, დავითის ძეგლისწერა, ოდეს-იგი მიავლინა საულ და 
შეიცვა სახლი მისი, რათა მოკლას იგი </b></p>
<p>2. მიჴსენ მე მტერთა ჩემთაგან, ღმერთო, და მათგან, რომელნი აღდგომილ არიან ჩემ 
ზედა, განმარინე მე. </p>
<p>3. მიჴსენ მე მოქმედთაგან უსჯულოებისათა და კაცთა მოსისხლეთაგან მაცხოვნე მე.
</p>
<p>4. რამეთუ, ესერა, მოინადირეს სული ჩემი, და დამესხნეს ჩემ ზედა ძლიერნი; </p>
<p>5. არცა უსჯულოებაჲ ჩემი, არცა ცოდვა ჩემი, უფალო; უცოდველად ვრბიოდე და 
წარვჰმართე, </p>
<p>6. განიღჳძე შემთხუევად ჩემდა და იხილე. და შენ, უფალო ღმერთო ძალთაო, ღმერთო 
ისრაჱლისაო, მოიხილე მოხედვად ყოველთა წარმართთა და ნუ შეიწყალებ ყოველთა მოქმედთა 
უსჯულოებისათა. </p>
<p>7. მიიქცენ მწუხრი და დაყმებოდიან, ვითარცა ძაღლი, და მოადგენ ქალაქსა. </p>
<p>8. ესერა, იგინი იტყოდიან პირითა მათითა, და მახჳლი ბაგეთა შინა მათთა, ვითარმედ 
ვის ესმა? </p>
<p>9. და შენ, უფალი, ეცინოდი მათ და შეურაცხ-ჰყვნე ყოველნი წარმართნი. ძალი ჩემი 
შენდამი ვიმარხო, რამეთუ შენ, ღმერთი მწე ჩემდა ხარ, </p>
<p>11. ღმერთი ჩემი, რამეთუ წყალობამან მისმან იმსთოს ჩემდამო; </p>
<p>12. ღმერთმან ჩემმან მიჩუენოს მე მტერთა ჩემთა. ნუ მოსწყუედ მათ, ნუუკუე 
დაივიწყონ შჯული შენი; განაბნიენ იგინი ძალითა შენითა და დაამჴუენ იგინი, მფარველო 
ჩემო უფალო. </p>
<p>13. ცოდვაჲ პირისა მათისა სიტყუაჲ ბაგეთა მათთა, და შეიპყრნედ იგინი 
ამპარტავნებითა მათითა და წყევასა და სიცრუესა უთხრობდენ. </p>
<p>14. აღსასრულ რისხვით მოასრულნე და ნუღარა იპოვნენ; და გულისჴმა-ყონ, რამეთუ 
ღმერთი უფლებს იაკობსა ზედა და კიდეთა ქუეყანისათა. </p>
<p>15. მიიქცენ მწუხრი და დაყმებოდიან ვითარცა ძაღლნი და მოადგენ ქალაქსა. </p>
<p>16. იგინი განიბნინენ ჭამად და უკუეთუ ვერ განძღენ, დრტჳნვიდენცა. </p>
<p>17. ხოლო მე ვაქებდე ძალსა შენსა და ვიხარებდე მე განთიად წყალობითა შენითა; 
რამეთუ მეყავ მე მფარველ და შესავედრებელ ჩემდა დღესა ჭირისა ჩემისასა. </p>
<p>18. მწე ჩემი ხარი შენ, შენ გიგალობდე, რამეთუ ღმერთი ჴელისა ამპყრობელი ჩემი 
ხარი შენ, ღმერთო ჩემო, და წყალობაო ჩემო. </p>
<h2>59</h2>
<p><b>1. დასასრულსა, ცვალებადთათჳს; მერმეცა ძეგლისწერა დავითისი სამოძღურებელად
</b></p>
<p>2. რაჟამს-იგი მოწუა შუამდინარე ასურეთისა და ასურეთი სუბაკაჲ და მოაქცია იოაბ, 
და დასცა ედომი ჴევსა მას მარილთასა ათორმეტი ათასი </p>
<p>3. ღმერთო, განმთხიენ ჩუენ და დამამჴუენ ჩუენ, შემრისხენ და შემიწყალენ ჩუენ.
</p>
<p>4. შეარყიე ქუეყანა და შეაძრწუნე იგი; განკურნე შემუსრვილებაჲ მისი, რამეთუ 
შეიძრა. </p>
<p>5. უჩუენე ერსა შენსა სიფიცხლე, მასუ ჩუენ ღჳნოჲ ლმობიერებისა. </p>
<p>6. მოეც მოშიშთა შენთა სასწაული განრომად პირისაგან მშჳლდისა, </p>
<p>7. რაჲთა იჴსნნენ საყუარელნი შენნი; მაცხოვნე მე მარჯუენითა შენითა და შეგესემინ 
ჩემი. </p>
<p>8. ღმერთი იტყოდა წმიდით გამო მისით; განვიხარო და განვყო სიკიმა და ღელე იგი 
საყოფელთა განვზომო. </p>
<p>9. ჩემი არს გალაად და ჩემი არს მანასე, და ეფრემ, დამამტკიცებელი თავისა 
ჩემისა; იუდა, მეუფჱ ჩემი, </p>
<p>10. მოაბ, სიავი სასოებისა ჩემისა; იდუმიადმდე წარვიმართო სლვა ჩემი, მე 
უცხოთესლნი დამემორჩილნეს. </p>
<p>11. ვინ მომიყვანოს მე ქალაქსა მას ძნელსა? ანუ ვინ მიმიძღუეს მე იდუმიადმდე,
</p>
<p>12. არა თუ შენ, ღმერთო, რომელმანცა განმთხიენ ჩუენ და არა გამოხუედ ღმერთი 
ძალად ჩუენდა? </p>
<p>13. მომეც ჩუენ შეწევნა ჭირსა, რამეთუ ცუდ არს ცხორებაჲ კაცისა. </p>
<p>14. ღმრთისა მიერ ვყოთ ძალი და მან შეურაცხ-ყვნეს მაჭირვებელნი ჩუენნი. </p>
<h2>60</h2>
<p><b>1. დასასრულსა, ქებათა შინა, დავითისი </b></p>
<p>2. შეისმინე, ღმერთო, ვედრებისა ჩემისა, მოხედენ ჩემსა ლოცვასა. </p>
<p>3. კიდითგან ქუეყანისათ შენდამი ღაღად-ვყავ მოწყინებასა გულისა ჩემისასა; კლდესა 
ზედა აღმამაღლო მე, </p>
<p>4. მიძღოდე მე და იყავ ჩემდა სასო, გოდოლ მტკიცე წინაშე პირსა მტერისასა. </p>
<p>5. დავიმკჳდრო საყოფელთა შენთა უკუნისამდე, დავეფარო მე საფარველსა ფრთეთა 
შენთასა. </p>
<p>6. რამეთუ შენ, ღმერთმან, ისმინე ლოცვათა ჩემთა და ეც მკჳდრობაჲ მოშიშთა 
სახელისა შენისათა. </p>
<p>7. დღითი-დღე შესძინნე მეუფესა წელიწადნი მისნი მიდღედმდე ნათესავითი ნათესავად.
</p>
<p>8. დაადგრების უკუნისამდე წინაშე ღმრთისა; წყალობაჲ და ჭეშმარიტებაჲ მისი ვინ 
გამოიძიოს იგი? </p>
<p>9. ესრეთ უგალობდე სახლსა შენსა უკუნისამდე და მიგცნე მე ლოცვანი ჩემნი 
დღითი-დღე. დიდება.</p>






<BR></TD></TR></TBODY></TABLE>
</TD><TD width=30>
<SCRIPT language=JavaScript src="../../js/pageheight.js" type=text/javascript></SCRIPT>
<SCRIPT language=JavaScript src="../../js/footer.js" type=text/javascript></SCRIPT></TD></TR></TBODY></TABLE>
</TD></TR></TBODY></TABLE>

</BODY>
</HTML>